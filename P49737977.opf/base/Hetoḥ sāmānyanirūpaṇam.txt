śrīmadarcaṭaviracitā|| hetubinduṭīkā|||ṃamaḥ sarvajñāya||[jinamanaskāreṇa maṅgalam|]yaḥ sañjātamahākṛpo
vyasaninaṃ trātuṃ samagraṃ janam,puṇyajñānamayaṃ pracitya vipulaṃ hetuṃ vidhūtaśramaḥ|kṛtsnajñeyavisarppi[nirmalataraprajñoda]yādriṃ
śritoloke hārddatamopaho jinaravirmūrdhnā
namasyāmi tam||1||[dharmakīrtivacasāṃ sarasatamatvakhyāpanam|]varaṃ hi dhārmmakīrtteṣu
carvviteṣvapi carvvaṇam|niṣpīḍitā'pi mṛdvī[kā nanu svādaṃ jahā]ti kim ?||2||[svalāghavaṃ
prakhyāpya granthavivaraṇapratijñā|]nyāyamārggatulārūḍhaṃ jagadekatra yanmatiḥ|jayet tasya
kva gambhīrā giro'haṃ jaḍadhīḥ kva ca ?||3||tathāpi mandamatayaḥ santi matto['pi kecana|teṣāṃ
kṛte] mayāpyeṣa hetubindurvvibhajyate||4||[ādivākyasya prayojanaprakaṭanam|]“parokṣe”-
tyādinā prakaraṇārambhe prayojanamāha|tacca śrotṛjanapravṛttyartham iti kecit|taduktam[m-“sarvasyaiva
hi śā]strasya karmaṇo vā'pi kasyacit|yāvat prayojanaṃ noktaṃ tāvat tat kena
gṛhyatām||”iti| tadayuktam| yato'sya prakaraṇasyedaṃ prayojanamiti [pradarśane prayo] janaviśeṣaṃ
prati upāyatāṃ prakaraṇasya niścityānupāye pravṛttyasambhavāt prekṣāvatāṃ tadarthitayā
pra[karaṇaśravaṇādau pravṛttiḥ] syāditi tadabhidhānasyārthavattā varṇyate| na caitad
yuktam| yataḥ prekṣāvatāṃ pravṛttiḥ prayojanārthināṃ tadupāye tabhdāvaniścayāt| yathā kṛṣīva[lādīnāṃ
sasyā]dyupāye bījādāva'bījādivivekenā'vadhṛtabījādibhāvānām| anyathā hyaniścitopāyānāmupeyārthināṃ
pravṛttau prekṣāvattaiva hīyeta| upeye tu [pramā]ṇavyāpārāsambhavādaniścaye'pi
vivecitopāyāḥ pratibandhavaikalyayorasambhave ‘yogyametadvivakṣitaṃ kāryaṃ niṣpādayitum’
iti saṃ[bhāvanayā pravṛttau] prekṣāvattāto na hīyeran|niścayaśca pramāṇādeva| na
ca prayojanavākyasya prāmāṇyamasti, śābdānāṃ bahirarthe pratibandhābhāvāt| vivakṣāyāṃ [tasya
prāmāṇye'pi yathā] vastupravṛttiniyamābhāvāt na tataḥ prakaraṇasya prayojanavise(śe)ṣaṃ
prati upāyatāniścayaḥ samasti| na hi ye yathā yamarthaṃ vivakṣanti te tathaiva tamanu[tiṣṭhanti
vi]saṃvādanābhiprāyāṇāmanyathā'bhidhāyānyathāpravṛttidarśanālloke sarvvatrānāśvāsāt|prayojanaviśeṣopanyāsāt
prakaraṇasya tadupāyatā[viṣaye saṃśayaḥ ja]nyate tatastabhdāvanirdhāraṇāya
kṛṣīvalāderiva bījādyavadhṛtaye pravṛttiryukteti cet; na, prayojanaviśeṣopāyatāsaṃśayasya
tadabhidhā[nāt prāgapi] bhāvāt| tatsādhakabādhakapramāṇābhāve tasya nyāyaprāptatvāt|
anumānādivyutpattyarthānāṃ ca prakaraṇānāṃ darśanāt kimasyānumā[navyutpādanaṃ pra]yojanamanyaddhā,
na vā kiñcidapītyevaṃrūpaśca saṃśayaḥ prāk pravarttamānaḥ kena nivāryeta|
api ca kimidaṃ niṣprayojanam, uta prayojana[vat, athāsmadabhima]tena vā prayojanena tadvaditi
jijñāsoḥ pravṛttisambhave vyartha eva prayojanavākyopanyāsaḥ|tasmād ‘yat prayojanarahitaṃ
vākyam, tadartho vā, na tat prekṣāvatā''rabhyate kartuṃ pratipādayituṃ vā| tadyathā daśadāḍimādivākyaṃ
kākadanta[parīkṣā ca| niṣprayojanaṃ cedaṃ] prakaraṇaṃ tadartho vā’ iti vyāpakānupalabdhyā
pratyavatiṣṭhamānasya tadasiddhatobhdāvanārthamādau prayojanavākyopanyāsaḥ|[prakaraṇatadabhidheyayoḥ
prayojanacintā|]tatra “tadyutpādanārtham” iti vākyena svayamasya
prakaraṇasya prayojanamāha| yathāsvamabhidheyapratītirhi vākyasya prayojanam| taccehāsti
padānāmavāntaravākyānāṃ ca parasparasaṃsargāt samāsārthapratīteḥ| tathā hi-anumānamatra
prakaraṇe vyutpādyata iti tad abhidheyam| tasyaiva tacchabdena sambandhāt| yadyapi parokṣārthapratipattau
gu[ṇabhūtamanu]mānaṃ tathāpi vakturabhiprāyānuvidhāyitayā śabdavṛtteḥ tacchabdena
parāmṛśyate| anyathā pradhānasaṃsparso(rśo)pi kathaṃ syāt ?| śabdānāṃ sva[bhāvataḥ]
sambaddhā(ndhā)yogāt| “pakṣadharmma” ityādinā cānumānasyaiva vyutpādanāt| tasya vyutpatti
[raviparītasvarū] papratītirasya prakaraṇasya prayojanam, tatsādhyatvāt| ata eva cānumānavyutpattiviṣayaṃ
prakaraṇa[vyāpāraṃ pratipāda]yituṃ ṇicā nirdiśati-“tadvayutpādanārtham”
iti| tataśca prakaraṇaprayojanayoḥ sādhyasādhanalakṣaṇaḥ sambandho'pyukto bhavati| yadyapi
śabdavṛttenā[numānavyutpattivi]ṣayasya prakaraṇavyāpārasya prādhānyaṃ tathāpi vastuvṛttena
vyutpattereva pradhānatā tasyāstatsādhyatvāt| itarasya ca tadupāyatvenāpradhānatvāt| tasmādanumānavyutpatti
reva prayojanatayā pratīyate na prakaraṇavyāpāra iti|“parokṣārthaprati[patteḥ
amumānāśraya]tvāt” ityanena tu prakaraṇārthasyānumānalakṣaṇasya prayojanamāha| na
hi vākyasya svārthapratītilakṣaṇaṃ phalamastītyetā[vataiva prekṣāvān prava]rttate'pi tu tadabhidheyārthasya
puruṣārthopayogitve sati| taccehāsti yataḥ parokṣārthasya yā pratipattiḥ-niścayaḥ-tasyā
anumā[naṃ-trirūpaliṅgam] kāraṇe kāryopacārāt| ananyopāyasādhyatāṃ darśayituṃ
paramatanirāsārtham āśrayaḥ-kāraṇam, anumānamāśrayo yasyeti sāmānyena vigṛhya| [tadanu
ca] kasyānumānāśrayatvāditi viśeṣāpekṣāyām-yadyapi parokṣārthapratipattiśabdasambandhe strītvaṃ
gamyate tathāpi tat padasaṃskāravelāyāṃ buddhyasaṃnihitatvāt bahiraṅgamiti na strīpratyayanimittaṃ
yathā bhūtamiyaṃ brāhmaṇī, āvapanamiyamuṣṭriketi|[sarvaparokṣapratīterliṅgajatvādevānumānatvasūcanam|]anena
ca sarvvā parokṣā[rtha]pratipattiḥ pramāṇabhūtā, anyasmāt
tatpratipattyayogāt, trirūpaliṅgāśrayaivetyuktaṃ bhavati anumānāśrayatvādeveti avadhāraṇāt|
[tataśca śabdādī]nāṃ sati prāmāṇye'numānatā, anyathā teṣāmapi vyutpādyatāprasaṅgo nimittasya
samānatvāt|tathā hi-sarvvā parokṣārthapratipattiḥ pra[māṇabhūtā], na svatantrā bhavati|
tasyāḥ svārthapratibandhābhāvena niyamena tatsaṃvādāyogāt| avisaṃvādalakṣaṇatvācca pramāṇasya|
anyato'pi [yadi syā]t sarvvataḥ sarvvapratipattiprasaṅgāt dharmyasambandhe'pi sarvvatra
pratītiṃ janayet, pratyāsattiviprakarṣābhāvāt| evambhūtaśca trirūpa[liṅgamevārtho bhava]tīti
sarvvā parokṣārthapratipattistrirūpaliṅgajatvenānumānāt na bhidyata iti| eṣa cārthaḥ
“pakṣadharmmastadaṃśena vyāpto hetuḥ”, kasya ?, parokṣā[rthapratipatte]riti prakṛtena
saṃbandhād darśitaḥ, pakṣadharma eva tadaṃśena vyāpta eva ca parokṣārthapratipatterheturityavadhāraṇāt|[svalakṣaṇasyaiva
vastutvaṃ na sāmānyasyeti sthāpanam]arthagrahaṇaṃ tu parokṣārthapratipatteritya[numā]nasyāpi
svalakṣaṇaviṣayaṃ prāmāṇyaṃ darśayitum| arthakriyāsamartho
hyarthaḥ, svalakṣaṇaṃ caivamātmakam| ata eva-“vastvadhiṣṭhānatvāt pramāṇavyavasthāyāḥ”-[iti
va]kṣyati| anyathā'numānāt tatra pravṛttirnna syādarthakriyārthinaḥ|sāmānyasyāvastutve'pi
jñānamātralakṣaṇatvāt tadarthakriyāyāḥ tasyāśca tadu[tpādya]tvena siddhatvāt| na hi
jātirdāhapākādāvupayujyate, svalakṣaṇasyaiva tatropayogāt| tatsambandhāt tatra pravṛttiriti
cet; na, nityasyānupakāra[katvena] kenacitsambandhābhāvāt| satyapi ca sambandhe kathamanyapratipattāvanyatra
pravṛttiḥ, atiprasaṅgāt| samavāyasya sūkṣmatvenānavasitavivekasyāvasāyād
bhrāntyā tatra pravṛttiriti cet; evaṃ tarhi bhrāntimātramevāstu, kimantargaḍunā sāmānyena
?| nirbbījabhrāntyayogāditi cet; tā eva vyaktayastadekakā[ryakāriṇyo bhrānterbījam]| varṇṇākṛtisamānākāraṃ
hi sāmānyajñānam| na ca sāmānyaṃ tadrūpam, tat kathaṃ tad bhrānterbbījam|
sādṛśyanibandhanā hi bhrāntiriṣyate paraiḥ| vyaktaya eva cā[samānajā]tīyavyāvṛttāḥ sāmānyākārajñānasvarūpāstatastā
eva bhrāntibījam, atadrūpavyāvṛttestāsu bhāvāt| vastubhūtasya
tu sāmānyasya sambandha[āsaṃbhave]na tāsu bhāvāyogācca|yaistu vyaktyātmakameva sāmānyaṃ
kalpitaṃ taiḥ svalakṣaṇaviṣayamanumānasya prāmāṇyamabhyupagatameva bhavati| svalakṣaṇātmakaṃ
tu sāmānyaṃ kathamanumāne pratibhāsate iti cintyam| na ca vyaktirūpamapāsyāparaṃ sāmānyasya
rūpamiṣyate, vaiśeṣikadarśanopagamaprasaṅgāt| ...........................................................................................................[1.
hetoḥ sāmānyanirūpaṇam|][1.
hetostritvena vyāptiḥ kathaṃ phaliteti carcā|].............hi kathitam| tatra kāryasvabhāvayorvvidhisādhanatvānna
pratiṣedhe sādhye vyāpāraḥ| anupalabdhito'pi na hetvantarābhāvaniścayo
yataḥ sā caturddhā'vasthitā svabhāva[kāraṇa]vyāpakānupalabdhayo viruddha vidhiśceti|
tulyayogyatārūpasyaikajñānasaṃsargiṇaḥ svabhāvānupalabdhiranyopalabdhirūpā abhāvavyavahāraheturiṣyate|
na [ca hetvan]taramatyantābhāvatayopagatamanukrāntarūpam, yadi hi syāddeśādiniṣedha
evāsya syāt nātyantābhāvaḥ| kāraṇavyāpakānupalabdhī tu siddhe kārya[kāraṇa]vyāpyavyāpakabhāve
bhavataḥ| na ca hetvantare'tyantāsattayāṅgīkṛte prakāro'yaṃ sambhavati|
tat kathaṃ te tadabhāvaṃ gamayiṣyataḥ| virodho'pyavikala[kāraṇasya] bhavato'nyabhāve'bhāvādavagamyata
iti viruddhopalabdhirapyasambhavinī| sambhave vā kāraṇānupalabdhyādīnāṃ kathamatyantaniṣedhaḥ
? ityāśaṅkayāha- “hetvābhāsāstato'pare” iti| “tataḥ” trividhāddhetoḥ “apare”
anye “hetvābhāsāḥ” yatastatastridhaiva sa iti|evaṃ manyate-iha yad yatra niyamyate [taddhi]paryayeṇa
tadvipakṣasya vyāptau sa niyamaḥ siddhyati| yathā yat sat tat kṣaṇikameveti
sattvasya kṣaṇikeṣu niyama ucyamānaḥ sattvaviparyayeṇā[sa]ttvena kṣaṇikavipakṣasyākṣaṇikasya
vyāptau siddhyati| evamihāpi tritve heturniyamyamāno hetuviparyayeṇa hetvābhāsatvena
trisaṃkhyābā[hyasyārtha]sya vyāptau trisaṃkhyāyāmeva niyato bhavati| tatastrividhahetuvyatiriktānāmarthānāṃ
hetvābhāsatāṃ darśayati| tena svabhāvaviruddhopalabdhyā [kārya-sva] bhāvānupalambhavyatiriktānāmarthānāṃ
hetutvābhāvaniścaya iti| hetutadābhāsayośca parasparaparihārasthitalakṣaṇatayaiva
virodho [hetula]kṣaṇapratītikāla eva pratipannaḥ| tadātmaniyatapratibhāsajñānādeva
tadviparītasyānyatayā tadābhāsatāpratīteḥ, parasparamitaretararūpābhāva[niśca]yāt|
tatra trividhahetuvyatirikteṣvartheṣu hetvābhāsatvamupalabhyamānaṃ svaviruddhaṃ
hetutvaṃ nirākaroti| te ca hetutrayabāhyā arthā nātyantāsatta[yopa] gatā nāpi hetutvaṃ teṣu
niṣidhyamānaṃ, kevalaṃ vyāmohāt hetutvamanyatra prasiddhameva tatrā''ropitamāśaṅkitaṃ
vā tadviruddhopalambhādapasāryate| tat kimucyate- “[atyantāsaṃbha]vinaḥ kathaṃ virodhaḥ” iti|
na ca sahānavasthānalakṣaṇa eva virodho yena tannyāyaḥ sarvvatropavarṇyeta| nāpi yad yatra
pratiṣidhyate tasya tatraiva viro[dhaḥ prati]pattavyo yena “kathamasataḥ kenacid virodhagatiḥ?”
iti codyeta| na hi nātra śītasparśo'gneriti sādhyadharmiṇyeva śītasparśasyāgninā
virodha[saṃba]ndho (?)yathā tu asyānyatra pratītavirodhasyāgninā sādhyadharmmiṇi niṣedhaḥ
tathā hetvābhāsatvopalambhād hetutrayabāhyeṣvartheṣu hetutvanirāsaḥ| [atyantāsa]to 'pi ca
lākṣaṇiko virodhaḥ pratīyate yathā kṣaṇikatvenākṣaṇikatvasya tasya vastuni kvacidapyasambhavāt,
bhāvena vā yadvadabhāvasya sarvva[śaktivirahala]lakṣaṇasyetyalaṃ durmmativiṣpanditeṣvatyādareṇeti
sthitametat-tritve hetutvaṃ niyamyamānaṃ [tadviparyayasyā]'pi ca vyāptau satyāṃ
tatra niyataṃ bhavatītyabhiprāyavatā viparyayavyāptiṃ pradarśayitumidamuktam-“hetvābhāsa(sā)stato'pare”
iti|[2. trividhabāhyārthānāṃ hetvābhāsatvena vyāpteścarcā|]tatraitatsyāt-kṣaṇikavipakṣa[sya
sattva]viparyayeṇa vyāptirbādhakapramāṇavaśādavasitā iha tu trisaṅkhyābāhyānāmarthānāṃ
hetvābhāsatvena vyāptiḥ katareṇa pramāṇenāvasitetya [trāha]-“avinābhāvaniyamāt”
iti| trividhahetuvyatirikte liṅgatayopagate śaṅkayamāne vā vastuni pakṣadharmmatāsabhdāve'pyavinābhāvābhāvā[dityarthaḥ]|
tathā ca vakṣyati-“na sa trividhāddhetoranyatrāstītyatraiva
niyata ucyate” iti| avinābhāvavaikalyaṃ ca hetvābhāsatvenāsiddhaviruddhānaikāntikasāmānya[dharme]ṇa
vyāptaṃ prameyatvādau niścitamiti hetvābhāsatve sādhye'vinābhāvavaikalyaṃ
svabhāvahetuḥ|avinābhāvavaikalyaṃ ca trividhahetuvyatiriktatvādeva [tadanyeṣāṃ] [vyāpa]kānupalabdhitaḥ
siddham| tathā hi-tādātmyatadutpattibhyāmavinābhāvo vyāptaḥ, tayostatrāvaśyaṃbhāvāt|
tasya ca tayoreva bhāvādatatsvabhāvasyātadutpatteśca [tadanāyattata]yā tadavyabhicāraniyamābhāvāt|
taduktam-“kāryakāraṇabhāvādvā svabhāvādvā niyāmakāt|avinābhāvaniyamo'darśanānna
na darśanāt||[avaśyaṃbhāva]niyamaḥ kaḥ parasyānyathā paraiḥ|ana(arthā)ntaranimitte
vā dharmme vāsasi rāgavat||”iti|rūpādinā'pi hi rasāderavinābhāvo na sva[taḥ kintu svakāra]ṇāvyabhicāradvāraka
iti tatkāraṇotpattirevāvinābhāvanibandhanam| anyathā tadanāyattasya
tatkāraṇānāyattasya vā tenā[vinābhāvakalpa]nāyāṃ sarvvasya sarvārthairavinābhāvaḥ syāt,
aviśeṣāt| ekārthasamavāyanimitto rūparasāderavinābhāva iti cet| nanu samavāyo'pyādhāryā[dhāra]bhūtānāmupavarṇyate|
sa cādhārādheyabhāvastadātmānupakāre'tiprasaṅgato na sidhyatītyekasāmagryadhīnataivaikārthasamavāyo['vase]yaḥ|
anyo vā vastubhūtaḥ saṃbandho'sambhavī tathā
sambandhaparīkṣāyāṃ vistarataḥ śāstrakṛtā pratipādimeveti tata evāvadhāryam| asa-na vā ja(nanvasatyapi
ja)nyajanakabhāve, tādātmye vā, tenaivāvinābhāvo nānyenetyatra vastusvabhāvairevottaraṃ
vācyam ye evaṃ bhavanti nāsmābhiḥ, ke[valaṃ vayaṃ draṣṭāra] iti cet; ākasmikastarhi
sa vastūnāṃ svabhāva iti na kasyacinna syāt| na hyahetorddeśakāladravyaniyamo yuktaḥ|
[taddhi kiñcit kvacidupa] nīyeta na vā yasya yatra kiñcidāyattamanāyattaṃ vā| anyathā viśeṣābhāvādiṣṭadeśakāladravyavadanyadeśādibhāvaḥ
ke[na vāryeta viśeṣābhāvāt| tato ya]dyenāvinābhūtaṃ
dṛśyate tasya tenāvyabhicārakāraṇaṃ tattvacintakairabhidhānīyam, na tu pādaprasārikā'valambanīyā|
taccāvyabhicārakāraṇam yathoktādanyanna yujyate iti tadvikalā na hetulakṣaṇabhāja
iti| tathā cāha-“saṃyogyādiṣu yeṣvasti pratibandho na tādṛśaḥ|na te hetava [ityuktaṃ]
vyabhicārasya saṃbhavāt||” iti|atra prayogaḥ-yasya yena saha tādātmyatadutpattī na sto
na sa tadavinābhāvī, yathā prameyatvādiranityatvādinā, na staśca kenacit tādātmyatadutpatti
svabhāvakāryavyatirekiṇāmarthānāmiti vyāpakānupalabdhiḥ| svabhāvānupalabdhistu svabhāvahetāvantarbhāviteti
tasyāḥ [tādātmya]lakṣaṇa eva pratibandhaḥ| vyāpakakāraṇānupalabdhī tu
tādātmyatadutpattilakṣaṇapratibandhavaśādeva vyāpyakāryayornivṛtti sādhayataḥ|[taduktam-“tasmā]t
tanmātrasaṃbaddhaḥ svabhāvo bhāvameva vā|nivartayetkāraṇaṃ vā kāryamavyabhicārataḥ||”
iti|tadevaṃ hetulakṣaṇaṃ 1 saṃkhyāniyamaḥ 2 tadupadarśa[kaṃ ca pramāṇa]m 3 atra śloke
nirdiṣṭamiti|[3. avinābhāvaniyamādityasya prakārāntareṇa vyākhyānam]athavā ‘tridhaiva saḥ’
iti sa pakṣadharmmastriprakāra eva svabhāvakāryānupalambhākhyastadaṃśena vyāpto nānyaḥ|
[sa] triprakārastadaṃśena vyāpta eveti sambandhaḥ| kiṃ kāraṇam ?| “avinābhāvaniyamāt”| avinābhāvasya-vyāpteḥ|
trividha eva pakṣadharmme niyamāt| trividhasya ca pakṣadharmmasyāvinābhāvaniyamāt|
tena ca [sva]bhāvakāryānupalambhātmakatrividhapakṣadharmmavyatiriktā na tadaṃśena
vyāptā iti| trividhaśca kāryasvabhāvānupalabdhirūpaḥ pakṣadharmmastadaṃśena vyāpta eveti
na tasyāhetutvamityuktaṃ bhavati| tatastrividhahetubāhyeṣvavi[nābhā]bāddhetuvyavahāraṃ
kurvvantaḥ, trividhe ca hetāvavinābhāvasyāvaśyambhāvā[bhāvā]dahetutvamācakṣāṇā nirastā bhavanti|[4.
hetvābhāsalakṣaṇānabhidhānepi tatsūcanam|]tatraitat syāt-hetvābhāsānamapi [lakṣaṇam]bhidhānīyaṃ
tatra śiṣyāṇāṃ hetuvyavahāranivṛttaya ityāha “hetvābhāsāstato'pare” iti|
“tataḥ” pakṣadharmmastadaṃśena vyāpta iti hetulakṣaṇād “apare” a[nye ta]lakṣaṇavikalā hetvābhāsā
gamyanta eveti na tallakṣaṇamucyate| tathā hi-“pakṣadharmmaḥ” ityukte yatra pakṣadharmmatā
nāsti na sa hetuḥ| “tadaṃśena vyāptaḥ” iti vacane yatra tadaṃśavyāptiviraho viparyayavyāptervyāpakasya
vā tatrāvaśyambhāvābhāvāt, te heturūpavikalatayā “hetvābhāsāḥ” asiddhaviruddhānaikāntikā
gamyanta eva| tathā hi-yallakṣaṇo yo'rthaḥ śiṣyasya vyutpāditaḥ tallakṣaṇavirahite
na tadvayavahāraṃ svayameva pravartayiṣyati a[tadrūpa]parihāreṇaiva tadrūpapratipatteriti
na tatra yatnaḥ phalavān bhavati| yattvanyatra hetvābhāsavyutpādanaṃ tanmandabuddhīnadhikṛtya|
idaṃ tu prakaraṇaṃ vipulamatīnuddiśya praṇītam “saṃkṣepataḥ” iti vacanāt|
ta eva hi saṃkṣepoktaṃ yathāvadavagantuṃ kṣamāḥ na mandamatayaḥ, teṣāṃ vistarābhidhānamantareṇa
yathāvadarthapratipatterabhāvāt| ata evārthākṣiptopanyāsapūrvakameva hetvābhāsalakṣaṇaṃ
tatropavarṇitamiti| tadatra vyākhyāne hetulakṣaṇaṃ 1 hetusaṃkhyāniyamaḥ 2 tasya ca trividhasya
hetutvāvadhāraṇaṃ 3 tadubhayakāraṇaṃ 4 śliṣṭanirddeśā[khyānaṃ 5] hetvābhāsalakṣaṇānabhidhānakāraṇaṃ
6 ceti ṣaḍarthāḥ śloke'tra nirdiṣṭā iti|kiñca-idamapi sādhu dṛśyate-“tridhaiva”
kāryasvabhāvānupalabdhi[bheda]bhinnaḥ sa hetuḥ| tathā, tridhaiva pakṣadharmmānvayavyatirekarūpabhedāt
“triprakāra eva” trirūpa eva| tadaṃśavyāptivacanenānvayavyatirekayorabhidhānāt|
nābādhitaviṣayatvādirūpāntarayogyapi sa hetuḥ| kutaḥ ? yataḥ “hetvābhāsāstato'pare”
“tataḥ” trividhāt svabhā[vā]deḥ, pakṣadharmmādirūpatrayayogino vā “apare” anye saṃyogyādayo'bādhitaviṣayatvādivyatiriktarūpavanto
vā| kasmād ?| avinābhāvasya atraiva trividha
eva trirūpa eva ca hetau niyamādanyatra svabhāvādivyatirikta(kte) rūpāntarasambhavini vā
avinābhāvābhāvādityarthaḥ| na hi svabhāvādivya[ti]rikte pratibandhanibandhanasyā'vinābhāvasya
saṃbhavaḥ tadvati vā rūpāntarasya| yathā cā(ca) satyevāvinābhāve rūpāntarasya na sambhavastathā
“ṣaḍlakṣaṇa” ityādinā vakṣyati|[5. diṅnāgānusāreṇa pakṣaśabdasya dharmimātraparatvam|]“pakṣadharmmaḥ”
ityatra hetulakṣaṇe'pi kriyamāṇe yadi samudāyaḥ pakṣe(kṣo) gṛhyate
yo'numānaviṣayastadā sarvvo heturasiddhaḥ, siddhau vā'numānavaiyarthyamityāha “pakṣo dharmmī”
iti| kathaṃ punaḥ samudāyavacanaḥ pakṣaśabdo dharmmimātre vartata iti cet? “avayave samudāyopacārāt”|
pakṣākhyasya hi samudāyasya dvāvavayavau dharmmī dharmmaśca| tadatra dharmmimātre
samudāyopacārāt pakṣaśabdo vartate| tadekadeśatvaṃ ca samudāyopacāranimittamiti na
sādhyadharmmiṇo'nyatra tatprasaṅgaḥ| taduktam-“samudāyasya sādhyatvāt dharmmamātre [ca]dharmmiṇi|amukhye'pyekadeśatvāt
sādhyatvamupacaryate||”iti|[6. diṅnāgavyākhyāne īśvarasenākṣepastatuddhāraśca|]tadetadācāryīyaṃ
vyākhyānamīśvarasenenākṣiptaṃ parihartuṃ pūrvvapakṣayannāha
“prayo[jane]” tyādinā|“nartte, prayojanādiṣṭraṃ(ṣṭaṃ) mukhyaśabdārthalaṅghanam|”ityasati
prayojane nopacāro yuktaḥ| tato dharmmidharmma ityevāstviti paraḥ| “na” prayojanābhāvaḥ|
kutaḥ ? sarvvaścāsau vivādāśrayo'nyo vā dharmmī yastasya pratiṣedho'rthaḥ prayojanaṃ yasyopacārasya
tabhdāvastasmāt “sarvvadharmmidharmmapratiṣedhārthatvādupacārasya” iti prayojanābhāvādityasiddho
hetuḥ|ka evaṃ sati guṇaḥ ? iti cedāha “evaṃ hi” upacāre sati “cākṣuṣatvādi”
ādigrahaṇāt ‘kākasya kārṣṇyāt’ ityādi vyadhikaraṇāsiddhaṃ “parihṛtaṃ” hetutvena nirastaṃ
“bhavati”| dharmmidharmma iti tu sāmānye [nābhi]dhānāt teṣāmapi hetutā syāditi|asatyupacāre
dharmmigrahaṇādapyetat sidhyati| tato'narthaka evopacāra ityāha paraḥ- “dharmmavacanenāpi
” na kevalaṃ dha[rmmiva]canena| “dharmyāśrayasiddhau” dharmmiṇa āśrayaṇamāśrayaḥ parigrahastasya
siddhistasyāṃ satyām| kiṃ punarddharmmasya dharmyākṣepanimittamiti cet ? “parā[śrayatvā]t”-dharmmiparatantratvāt
“dharmmasya” avaśyamasau dharmmiṇamākṣipati| tato dharmmivacanamatiricyamānaṃ
viśiṣṭaṃ sādhyadharmmiṇameva pratipādayati, [na dharmimātram]| syānmatam-dharmmigrahaṇād
viśiṣṭo'tra dharmmī kaścidabhipreta iti gamyeta| sa tu sādhyadharmmīti
kutaḥ? ityāha- “pratyāsatte”rnyāyāt| pratyāsattiścātra dharmmi[vacanasāmarthyāda]bhipreteti
gamyate| vyāptau tu nyāye dharmmavacanenāpi dharmmimātrākṣepat dharmmigrahaṇa-vaiyarthyam|
pratyāsannatā ca sādhyadharmmiṇa eva, tatra prathamaṃ he [tūpa]darśanāt| na pratyāsatteḥ
sādhyadharmmiparigrahaḥ| kutaḥ ?| “dṛṣṭāntadharmmiṇo'pi” na kevalaṃ sādhyadharmmiṇaḥ
pratyāsatteḥ| kadācid vyāptidarśanapūrvvake prayoge dṛṣṭāntadharmmiṇyapi prathamaṃ hetusabhdāvopadarśanāt|yadi
na pratyāsatteḥ sādhyadharmmisiddhiḥ pāriśeṣyāt tarhi bhaviṣyati|
yataḥ “tadaṃśavyāptyā” hetubhūtayā “dṛṣṭāntadharmmiṇi” dharmmasya satva(ttva)siddheḥ| nahi
dṛṣṭāntamantareṇa hetoḥ sādhyena vyāptiḥ pradarśayituṃ śakyata iti manyate| tato dharmmigrahaṇādvayatiricyamānāt
sādhyadharmmiṇa eva parigrahaḥ| “tadaṃśena” iti ca tacchabdena dharmmavacanākṣipto
dharmmī sambhantsyata iti tatsambandhanārthamapi dharmmigrahaṇaṃ nā''śaṅkanīyam|
yatra prayojanāntaraṃ na sambhavati sa pāriśeṣyaviṣayaḥ, dharmmivacanasya tvanyadapi
prayojanaṃ sambhāvyate| tat kutaḥ pāriśeṣyāt “dharmmivacanāt sādhyadharmiparigrahaḥ” ?
iti manyamānaḥ siddhāntavādyāha-“siddhe tadaṃśavyāptyā dṛṣṭāntadharmmiṇi satva(ttve) punarddharmiṇo
vacanaṃ dṛṣṭāntadharmiṇa eva yo dharmmaḥ sa heturiti niyamārthamāśaṅkayeta| tataśca
cākṣuṣatvādaya eva hetavaḥ syuḥ, na kṛtakatvādaya iti aniṣṭameva syāt tasmādupacāraḥ kartavyaḥ”
iti|kiṃ punastarkkaśāstra dṛṣṭaṃ kvacit niyamārthavacanamitya āha-“dṛṣṭaṃ sajātīya
eva” ityādi| “tatra yaḥ san sajātīye-” [nyāyamukha 7] ityatrā'cāryīye hetulakṣaṇe ‘sajātīya
e[va] satva(ttva)mi’tyavadhāraṇena siddhe'pi hetorvyatireke| kutra ?| sādhyābhāve| yadetat
“asaṃstadatyaye” [nyāyamukha 7] iti asatva(ttva)vacanaṃ tanniyamārthamācāryeṇa vyākhyāta[m
a]satyeva nāstitā yathā syāt nānyatra na viruddha iti| tathehāpi dharmmivacanaṃ tatraiva
bhāvaniyamārthamāśaṅkayeta| kadā ? siddhe'pi dṛṣṭāntadharmmiṇi [sa]tve(ttve)| kutaḥ
? tadaṃśavyāptivacanāt| kva bhāvaniyamārtham ? “[ta]traiva” dṛṣṭāntadharmmiṇi, sati cāśaṅkāsambhave|
kutaḥ ?| pāriśeṣyāt sādhyadharmmiparigrahaḥ| nanu apakṣadharmmasyāhetutvāt na niyamārthatāśaṅkā|
tathā hi-sādhyadharmmeṇa vyāpto'pi dharmmo yadi kvacid dharmmiṇyupalabhyeta
tadā tatraiva svavyāpakapratītiṃ janayet nānyatra [pratyā]sattiviprakarṣābhyāṃ yathākramam|
anupalavdhastu kvacid dharmmiṇi kathaṃ gamakaḥ ?| tathābhāve vā sarvvatra svavyāpakaṃ
gamayet pratyāsattiviprakarṣābhāvāde[vetyata] āha- “tasmāt sāmarthyāt” ityādi| yadidamanantaraṃ
sāmarthyaṃ samupavarṇṇitam āsmāt sāmarthyādarthasya sādhyadharmmiparigrahalakṣaṇasya
bhavati pratīti[rpa]ṭudhiyāṃ śrotṛṇām, kintvaśabdakamarthaṃ svayamanusaratāṃ pratipattigauravaṃ
syāt| tadupacāramātrāt svayamaśabdakārthābhyūharahitād dharmmidharmma ityane [na
pa]kṣadharmma iti “samānanirddeśāt [pratipattigauravaṃ ca] parihṛtaṃ bhavati|” “pratipattigauravaṃ
ca” iti ‘ca’śabdenaitadāha-ye paropadeśamākāṅkṣanti tairayamartho lakṣaṇa[vaca]nād
boddhavya iti|yathālakṣaṇaṃ pratīterapakṣadharmmo na heturiti kutaḥ ? iyamāśaṅkā| tatasteṣāṃ
lakṣaṇānusāriṇāṃ niyamāśaṅkāparihārārthaṃ copacārakara[ṇami]ti|[7. pakṣadharma ityatra
niyamavyavasthā|]iha vyavacchedaphalatvāt śabdaprayogasyāvaśyamevāvadhārayitavyam| ṣaṣṭhīsamāsācca
pakṣadharmma ityatra nānyaḥ samāsaḥ sambhavati| tathā ca pakṣasyaiva dharmma [i]tyevamavadhāraṇāt
tadaṃśavyāptirvvirudhyata iti viruddhalakṣaṇatāmubhdāvayannāha “pakṣasya
dharmmatve tvaṃ(taṃ) pakṣaṃ viśeṣaṇamanyato vyavacchedakamapekṣata” iti “tadviśeṣaṇāpekṣasya”
dharmmasya “anyatra” pakṣīkṛtādanyasmin sapakṣe ”ananuvṛttiḥ”| tathā hi-yaḥ pakṣeṇa
viśeṣyate sa pakṣasyaiva bhavati nānya[sya]| yathā-yo devadattasya putraḥ sa tasyaiva putro
na yajñadattasyāpi| tato'nyatrānanuvṛtteḥ “asādhāraṇatā”-sādhāraṇatā na syāt| tadaṃ śavyāptivirodha
[i]ti yāvat| sādhāraṇatāyāstva(yāśca) tadaṃśavyāptyā pratipādanāt| tato yadi pakṣadharmmo
na ta[daṃśe]na vyāptiḥ, atha tadaṃśavyāptirnna pakṣadharmma iti vyāhataṃ lakṣaṇamiti|nanu
ca tadaṃśavyāptirnāma sādhyadharmmasya vyāpakasya tatra hetau sati tadādhāradharmmiṇi
bhāva, eva, vyāpyasya vā hetostatraiva vyāpake sādhyadharmme satyeva bhāva iti svasādhyāvinābhāvalakṣaṇā
vakṣyate| na cānayā'vaśyaṃ pakṣīkṛtādanyatra vṛttirākṣipyate, yato
lakṣaṇavyāghāta āśaṅkyeta| tathā hi-tatraiva pakṣīkṛte satyeva sādhyadharmme heturvvarttamānastadaṃśavyāptiṃ
pratipadyata eva| yaiva cāsya sādhyadharmmiṇi svasādhyāvinābhāvitā saiva
gamakatve nibandhanaṃ nānyadharmmiṇi| sa ca svasādhyāvinābhāvaḥ pratibandhasādhakapramāṇanibandhanaḥ,
na sapakṣe kvacid bahulaṃ vā sahabhāvamātradarśananibandhanaḥ| na hi lohalekhyaṃ
vajram pārthivatvāt kāṣṭhādivat iti tadanyatra pārthivatvasya lohalekhyatā'vinābhāvo'pi
tathābhāvo bhavati| yadi ca pakṣīkṛtādanyatraiva vyāptirādarśayitavyeti niyamastadā satvaṃ(ttvaṃ)
kathaṃ kṣaṇikatāṃ bhāveṣu pratipādayet ?| yo hi sakalapadārthavyāpinīmākṣa(nīṃ
kṣa)ṇīkatāmicchati taṃ prati kasyacit [sa]pakṣasyaivābhāvāt| yadapi kaiścit jvālādeḥ kṣaṇikatvamabhyupagamyate
tadapi na pratyakṣataḥ, kṣaṇavivekasyātisūkṣmatayā'nupalakṣaṇāt| anyatraiva
ca vyāptirādarśanīyā na sādhyadharmmiṇyapīti ko'yaṃ nyāyaḥ ?| evaṃ hi kālpanikatvaṃ
hetulakṣaṇasya pratipannaṃ syāt, na vastubalapravṛttatvam, tasmāt svasādhyapratibandhād hetustena
vyāptaḥ sidhyati| sa ca viparyaye bādhakapramāṇavṛttyā sādhyadharmmiṇyapi sidhyatīti
na kiñcidanyatrānuvṛttyapekṣayā| ata evānyatroktam- “yat kvacid dṛṣṭaṃ tasya yatra pratibandhaḥ
tadvidaḥ tasya tad gamakaṃ tatreti vastugatiḥ” iti|yadapi “anumeye'tha tattalye
sabhdāvaḥ-” ityādi lakṣaṇaṃ tatrāpi sādhyadharmmavāneva sapakṣa ucyate| tataḥ satyeva sādhyadharmme
vā'stītyevaṃparametat| tataśca taddharmmaṇaḥ sādhyadharmmiṇo'pi vāstavaṃ sapakṣatvaṃ
na vyāvarttate| sādhyatveneṣṭatayecchāvyavasthitalakṣaṇena pakṣatvena tasya nirākarttumaśakyatvāt|
tasmāt tadaṃśavyāptivacanena svasādhyāvinābhāvitvasya pratibandhanibandhanasyānyathā
tadayogādabhidhānānnāvaśya manyatra vṛttirākṣipteti, kathamidamāśaṅkitam?| satyam,
naivedamāśaṅkanīyam, yadi sarvvasya hetoḥ pakṣīkṛte eva dharmmiṇi svasādhyapratibandhaḥ
pramāṇato niścetuṃ śakyeta| yathā sattvalakṣaṇasya svabhāvahetoḥ kṣaṇikatāyāṃ sādhyāyāṃ tādātmyaṃ
viparyaye bādhakapramāṇavṛttyā| kāryahetostu pa[kṣīkṛtadharmiṇā| kasyacit svabhāvahetoḥ]
pratyakṣānupalambhasādhanaḥ pratibandhaḥ kathaṃ parokṣe sādhyadharmme gṛhyeta?| tasmāt
tasyānyatraiva [prasiddhiriti tadviśeṣaṇāpekṣasya tatra apekṣaṇāt anya]trānanuvṛtteḥ asādhāraṇatā
sambhavamātreṇāśaṅkitā| tadā hyanyatrāvartamānaḥ sādhyaviparīta[vyatireka]...........................................................tadubhayabahirbhāvāyogāt
taddharmmiṇaḥ
sādhyavṛttivyavacchedābhyāṃ sarvvasaṃgrahāt tatra saṃśayahetu[rbhavati| syānmatam- kvacidāśraye
sattāyāḥ prākpravṛttapūrvagṛhī]tavismṛtapratibandhasādhakapramāṇasmṛtaye'nyatra
vṛttirapekṣaṇīyā| etat pariharati| “na” ityādi| [nānyatrānanubhavattiḥ| kutaḥ ? ayogo'samba]ndhaḥ
tavdyavacchedena viśeṣaṇāt pakṣasya| na hyanyayogavyavacchedenaiva viśeṣaṇaṃ bhavati|
[kintu ayogavyavacchedenāpi| yatra dharmiṇi dha]rmmasya sabhdāvaḥ saṃdihyate tatrā'yogavyavacchedasya
nyāyaprāptatvāt| atra ca dṛṣṭāntaḥ[“yathā caitro dharnurdhara iti”| caitre
hi dhanurdhara]tvaṃ saṃdihyate kimasti nāsti iti| tataścaitro dhanurddhara iti tatsabhdāvapratipādikā
śrutīḥ [pakṣāntaramadhanurdharatvaṃ śroturāśaṅkopasthāpitaṃ] nirākarotītyayogavyavacchedo'tra
nyāyaprāptaḥ| parābhimatavyavacchedanirācikīrṣayā''ha-[“na, anyayogavyavacchedena
viśeṣaṇāt” anyatrānanuvṛttera]sādhāraṇateti sambandhaḥ| atrāpi dṛṣṭānto “yathā pārtho
dhanurddhara iti”| sāmānyaśabdo'pyayaṃ dha[nurdharaśabdaḥ prakaraṇasāmarthyādinā prakṛṣṭaguṇavṛttiḥ|
iha pārthe] hi dhanurddharatvaṃ siddhameveti nāyogāśaṅkā| [tādṛ]śaṃ tu sātiśayaṃ
kimanyatrāsti nāstītyanyayoga [śaṅkāyāṃ śrotuḥ yadā pārtho dhanurdhara iti ucya]te
tadā'nyayogavyavacchedo nyāyaprāptaḥ, pratipādyāśaṅkopasthāpitayoreva pakṣayoḥ para[sparaṃ
virodhāt ekanirdeśena anyayogavyavacchedasya] nyāyabalāyātatvāt| tadiha pakṣe'styayaṃ dharmmo
na veti saṃśītau [pakṣadharma ityukte pakṣasya dharma eva nādharmaḥ| dharmaśca āśritatvādviśeṣaṇaṃ
tenāyogo vya]vacchidyate nānyayogastadaṃśavyāptyā tasya pratipādita[tvena dṛṣṭānte
saṃdehābhāvāt|“tadaṃśaḥ” taddharma iti]| tacchabdena pakṣaḥ parāmṛśyate na dharmmaḥ,
dharmmasya dharmmāsambhavāt| aṃśaśca dharmmo naikadeśaḥ, pakṣa[śabdena dharmimātravacanāt|
na tadaṃśaḥ tasya eka]deśābhāvāditi|[8. vyāptervyāpyavyāpakobhayadharmatvam|]tasya pakṣadharmmasya
sato vyāptiḥ- yo vyāpnoti yaśca vyāpyate [tadubhayadharmmatayā pratīteḥ| yadā
vyāpakadharmatayā vivakṣyate ta]dā vyāpakasya gamyasya| tatrāta satsaptabhyarthapradhānametat
nādhārapradhānam, dharmmāṇāṃ dharmma[āntaratvābhāvāt| tenāyamarthaḥ]-yatra dharmmiṇi vyāpyamasti
tatra sarvvatra bhāva eva vyāpakasya svagato dharmmo vyāptiḥ| tata[śca vyāpyabhāvāpekṣayā
vyāpyasyaiva vyāptatāpratītiḥ]| na tvevamavadhāryate| vyāpakasyaiva tatra bhāva
iti| hetvabhāvaprasaṅgādavyāpakasyāpi mūrttatvādestatra bhāvāt| nāpi ‘tatraive’ ti prayatnānantarīyakatvāderahetutāpatteḥ|
sādhāraṇaśca hetuḥ syāt| nityatvasya prameyeṣveva bhāvāt|
yadā tu vyāpyadharmmatā(rmatayā) vivakṣā vyāptestadā vyāpyasya vā gamakasya tatraiva vyāpake
gamye sati| ytatra dharmmiṇi vyāpako'sti tatraiva bhāvo, na tadabhāve'pi vyāptiriti|
atrāpi vyāpyasyaiva tatra bhāva ityavadhāraṇaṃ hetvabhāvaprasaktereva nāśritam, avyāpyasyāpi
tatra bhāvāt| nāpi vyāpyasya tatra bhāva eveti sapakṣaikadeśavṛtterahetutvaprāpteḥ| sādhāraṇasya
[ca] hetutvaṃ syāt| prameyatvasya nityeṣvavaśyaṃbhāvāditi| vyāpyavyāpakadharmmatāsaṃvarṇanaṃ
tu vyāpterubhayatra tulyadharmmatayaikākārā pratītiḥ saṃyogivat mā bhūditi pradarśanārtham|
tathā hi-pūrvvatrāyogavyavacchedenāvadhāraṇam uttaratrānyayogavyavacchedeneti
kuta ubhayatraikākāratā vyāpteḥ ?| taduktam-“liṅge liṅgī bhavatyeva liṅginyevetarat punaḥ|niyamasya
viparyāse'sambandho liṅgaliṅginoḥ||”iti|etenā''cāryeṇa saṃyogabalāt gamakatve
yo doṣa uktaḥ-“na ca kenacidaṃśena na saṃyogī hutāśanaḥ|dhūmo vā sarvvathā tena prāptaṃ dhūmāt
prakāśanam||” iti|sa iha nāvataratītyākhyātaṃ bhavati| tathā hi-saṃyogasya ubhayatrāviśeṣāt
eṣa prasaṅgo na tu vyāpteḥ| na hi yādṛśī vyāpakadharmma vyāptiḥ tādṛśyeva vyāpyadharmma
iti| tathā cāha-“sambandho yadyapi dviṣṭhaḥ sahabhāvyaṅgaliṅginoḥ|ādhārādheyavad vṛttistasya
saṃyogivanna tu||” iti|tena vyāpako vyāpyo na bhavati vyāpyaśca [na] vyāpaka iti|
“tadaṃśena vyāpto hetuḥ” iti vacanāt na saṃyogipakṣokto doṣaḥ| nā'pyubhayorggamyagamakatāprasaṅgaḥ,
yathoktād hetulakṣaṇād vyāpakasyaiva gamyatvapratīteḥ, vyāpyasyaiva gamakatāsampratyayāditi|[9.
vyāpteranvayavyatirekarūpayossūcanam|]yadi tarhi “pakṣadharmmastadaṃśena
vyāptaḥ” ityetaddhetulakṣaṇaṃ tataḥ pakṣadharmmatvaṃ tadaṃśavyāptiśceti dvirūpo hetuḥ syāt,
anyatra ca trirūpa uktaḥ tat kathaṃ na vyāghātaḥ ? ityāha “etena” tadaṃśavyāptivacanena
“anvayo vyatireko vā uktaḥ” veditavya iti sambandhaḥ| anvayavyatirekarūpatvād vyāpteriti bhāvaḥ|
tathā hi-ya eva yenānvito yannivṛttau ca nivarttate sa eva tene vyāpta ucyate iti tadātmakatvād
vyāptervyāptivacanenānvayavyatirekābhidhānam| tato vyāptivacanena rūpadvayābhidhānāt
na vyāghāta iti|[10. vyāpteḥ pratyakṣeṇānumānena vā niścayaḥ|]tau ca jñapakahetvadhikārāt
niścitau| “niścayaśca tayornnaikenaiva pramāṇena api tu yathāsvam|” yasya yad ātmīyaṃ
pramāṇaṃ niścāyakaṃ tena| yasya ca yat niścāyakaṃ pramāṇaṃ tad uttaratra vakṣyati|“anvayo
vyatirako vā” iti tulyakakṣatāsūcanārtho ‘vā’śabdaḥ| tena sādharmyavaidharmyavatoḥ prayogayorekenaiva
dvitīyagatervvidhipratiṣedharūpatayā vyāvṛttibhede'pi paramārthatastādātmyāt
nobhayopadarśanamiti sūcitaṃ bhavati| vyatireko hi sādhyanivṛttau liṅgasya nivṛttidharmmakatvaṃ
svabhāvabhūto dharmma ityanvayarūpatā vastuto'sya na virudhyate| “pakṣadharmmaśca”|
kiṃ ?| “yathāsvaṃ pramāṇena niścitaḥ” ukta iti sambandhaḥ| niścayaprasaṅgena so'pyatra
pratipādyate, niścitasya gamakatvāmākhyātum|....................................................................................
iti pradarśanārtho ‘vā’śabdaḥ| “pratyakṣeṇa ca svayaṃ
svalakṣaṇākāratve'pyanantarasāmānyavikalpajananāt prasiddhiḥ” upacārato niścaya ucyate-pratyakṣapṛṣṭhabhāvino
vikalpasyānadhigatārthādhigantṛtvābhāvaṃ darśayituṃ| tena yadyapi sāmānyarūpaṃ
liṅgamavasthāpyate tathāpi svalakṣaṇapratītireva tadvyavasthānibandhanamiti pratyakṣataḥ
pakṣadharmmasya sādhyadharmmiṇi prasiddhirucyate| etaccānantarameva vyaktīkariṣyate|
“anumānato vā sādhyadharmmiṇi pakṣadharmmasya prasiddhi” rnniścayaḥ| pramāṇaphalabhedācca
“anumānataḥ” anumānena niścaya iti āha| “atrodāharaṇe” yathākramaṃ “yathā pradeśe dhūmasya”
dhūmasāmānyasya pratyakṣato niścayaḥ iti|[11. uddayotakaramataṃ nirasya deśādyapekṣakāryahetorgamakatvoktiḥ|]yastu
manyate-‘yaḥ pradeśo'gnisambandhī so'pratyakṣo yastu pratyakṣo
nabhobhāgarūpa ālokādyātmā dhūmavattayā dṛśyamāno na so'gnimān ataḥ kathaṃ pradeśe dhūmasya
pratyakṣataḥ prasiddhiḥ| tasmād dhūma eva dharmmī yuktaḥ| sāgnirayaṃ dhūmaḥ dhūmatvāt
ityevaṃ sādhyasādhanabhāvaḥ’ iti-tasyāpi sāgneḥ dhūmāvayavasyā'pratyakṣatvāt, paridṛśyamānasya
corddhavabhāgavartino'gninā sahāvṛtteḥ, kathaṃ dhūmasāmānyasya sādhyadharmmiṇi pratyakṣataḥ
prasiddhiḥ ?| dhūmāvayavī pratyakṣa iti cet; na, avayavavyatirekeṇa tasyābhāvāt|
lokādhyavasāyatastasyaikatve vā pradeśasyāpi tāvataḥ kalpitamekatvaṃ na nivāryate| pradeśe
eva ca loko'gni pratipadyate, na dhūme| deśakālādyapekṣayaiva ca kāryaheturggamakaḥ| yadāha-“iṣṭaṃ
viruddhakārye'pi deśakālādyapekṣaṇam|anyathā vyabhicāri syād bhasmevā'śītasādhanaḥ
(dhane)||iti|“tato deśādyapekṣā'gnisādhane dhūmavattayā|gṛhyamāṇasya deśasya dharmmitā
na virudhyate||”yathā balākāvato vṛkṣāderddeśādyapekṣayā jalasādhanatvamiti|“śabde vā kṛtakatvasya”
pratyayabhedabhiditvādinānumāneneti|[12. nirvikalpaṃ kathaṃ sāmānyagrāhīti kumārilākṣepasyottaram|]atra
yathopavarṇṇitaṃ pratyakṣataḥ pakṣadharmmasya sādhyadharmmiṇi prasiddhāvabhiprāyamapratipadyamānaḥ
kumārilaḥ-‘kathaṃ pratyakṣeṇa(ṇā)vikalpena sāmānyātmano
liṅgasya dhūmādeḥ svarūpagra[haṇa]mapi tāvad yujyate, dharmmiṇo vā kuta eva tatsambandhagrahaṇam’-
iti pratyavatasthe| tena hi “pratyakṣapūrvvakatvāccānumānāderddharmmaṃ pratyanimittatvam”
ityetad bhāṣyam-“kathaṃ pratyakṣapūrvvatvamanumānādino bhavet ?|yadā smṛtyasamarthatvānnirvvikalpendriyasya
dhīḥ||na cāvikalpyaliṅgasya dharmmisambandhayostathā|gṛhītiḥ”ityākṣipya-“
pratyakṣāgrahaṇaṃ yattu liṅgāderavikalpanāt|tanneṣṭatvād vikalpasyāpyartharūpopakāriṇaḥ||asti
syālocanājñānaṃ prathamaṃ nirvvikalpakam|bālamūkādivijñānasadṛśaṃ śuddhavastujam||tataḥ
paraṃ punarvvastu dharmmairjātyādibhiryayā|buddhyāvasīyate sā'pi pratyakṣatvena
sammatā||”iti bruvatā-‘saugatānāmevāyaṃ liṅga-dharmmi-tatsambandhāgrahaṇalakṣaṇo doṣo
yeṣāmavikalpakameva pratyakṣaṃ, nāsmākaṃ savikalpamapi pratyakṣamicchatām’ ityuktaṃ bhavati|
tatastadupavarṇṇitadoṣapratividhānāyā''ha-“sadhūmaṃ hi” ityādi| ayamatra samudāyārthaḥ-pratyakṣaṃ
hi purovasthitamauttarādharyeṇa dhūmapradeśādikaṃ vidhirūpeṇa dhūmādisvalakṣaṇaṃ
sakalasajātīyavijātīyavyāvṛttaṃ ca svasvabhāvavyavasthiteḥ sarvvāsāmarthamātrāṇāṃ parasparamasaṃkīrṇṇarūpatvāt
tatsāmarthyabhāviyathāsthānamanukurvvatpāścāttyavidhipratiṣedhavikalpadvayaṃ
janayati yena dhūmapradeśākhyau dharmmadharmmiṇau tayoścauttarādharyam ‘evametat
nānyathā’ iti vikalpayati| yathānubhavamabhyāsapāṭavādipratyayāntarasahakāriṇāṃ vikalpānāmudayāt|
tato dharmmadharmmiṇoḥ svarūpaniścayaḥ sambandhaniścayaśca pratyakṣanibandhanaḥ sampadyate|
tathā hi-ayameva dhūmapradeśayoḥ sambandhasya niścayo yaḥ ‘atrāyam’ ityadhyavasāyaḥ|
sa cāvikalpenāpi pratyakṣeṇa yathoktena prakāreṇa sampādita eva| na cauttarādharyāvasthitād
vastudvayādanya eva kaścidādhā[rādhe]yabhāvalakṣaṇaḥ sambandhaḥ yataḥ tasya pratyakṣeṇānanubhūtatvāt
paścāda(d) vikalpanaṃ syāt| vastubhūtasya tasyānyatra niṣedhāt| tasmādayaṃ
tadeva tathāvasthitamarthadvayamāśritya kalpanāsamāropita eva| tena sambandhaḥ sambandhīti
bhedāntarapratikṣepāpratikṣepābhyāṃ dharmmadharmmitayā vyavahāro loke na tu pāramārthikaḥ|
sāmānyavyavahāro'pi vijātīyavyāvṛttāneva bhāvānāsṛ(śri)tya kalpanāsamāropita eva pratanyate|
teṣāmeva bhinnānāmapyanubhavadvāreṇa vijātīyavyāvṛttatayā prakṛtyaivaikākāraparāmarśapratyayahetutvāt|
tathā cāha-“ekapratyavamarśārthajñānādyekārthasādhane|bhede'pi niyatāḥ
kecit svabhāvenendriyādivat||”tataḥ sāmānyavi[kalpajananadvārā] tatpratibhāsino dhūmākārasya
vijātīyavyāvṛ[ttarūpasya sāmānyarūpatayā] pratyakṣeṇaiva gṛhītatvāt| na hi vijātīyavyāvṛttirvyāvṛttādanyaiva
kācid yasyāḥ pratyakṣeṇāgrahaṇaṃ syāt| tasmād yathāparidṛṣṭaṃ dhūmādisvalakṣaṇamevānyato
vyāvṛ[ttātmanā vi]kalpyata iti pratipatradhyavasāyavaśāt smṛtireva|
dvividho vikalpaḥ pratyakṣapṛṣṭhabhāvī vastutaḥ punarnnirvviṣaya eva| tato yadāha- sāmānyasyānanubhūtatayā-“smārttametadabhedena
vijñānamiti yo vadet|tasya vandhyāsute'pyasti nūnaṃ
smaraṇaśaktatā||”iti tadapyapāstamiti||[13. anumiteḥ sāmānyaviṣayatve'navastheti kumārilākṣepasyottaram|]athavā'paraṃ
kumārilenābhihitam- “svalakṣaṇaviṣayaṃ pratyakṣaṃ sāmānyalakṣaṇaviṣayamanumānam”
iti vacanāt dhūmādisāmānyamanumānagrāhyameva| tatra cānavasthā liṅgagrāhiṇo'pyanumānasya
tadanyaliṅgabalenotpatteḥ| tasya ca sāmānyarūpatayā tadanyānumānamānaviṣayatvāt
tathā tadanyasyāpīti kasyacidekasyāpi liṅginaḥ pratipattiḥ yugasahasrairapi na
sambhavati| kimaṅga punarekena puruṣāyuṣkeṇeti| tathā cāha-“sāmānyaṃ nānumānena vinā yasya
pratīyate|na ca liṅgavinirmuktamanumānaṃ pravarttate||asāmānyasya liṅgatvaṃ na ca kenacidiṣyate|na
cānavagataṃ liṅgaṃ kiñcidasti prakāśakam||tasyāpi cānumānena syādanyena gatiḥ punaḥ|tadubhdūtiśca
liṅgāt syāt sāmānyajñānasaṃhitāt||tasya cāpyanumānatvaṃ liṅgena ca tadubhdavaḥ|anumānāntarādeva
jñātenaivaṃ ca kalpane||liṅgaliṅgyanumānānāmānantyādekaliṅgini|gatiryugasahastreṣu
bahuṣvapi na vidyate||”ityāśaṅkayā''ha “sadhūmaṃ hi” ityādi| evaṃ manyate|
yasyānumānantareṇa sāmānyaṃ na pratīyate bhavatu tasyāyaṃ doṣaḥ, asmākaṃ tu pratyakṣapṛṣṭhabhāvinā'pi
vikalpena prakṛtivibhramāt sāmānyaṃ pratīyate| liṅgavikalpasya ca svalakṣaṇadarśanāśrayatvāt
paramparayā vastupratibandhādavisaṃvādakatvam, maṇiprabhāyāmiva maṇibhrānteḥ|
kāryahetutvamapi vikalpāvabhāsino dhūmasāmānyasya liṅgatayā'vasthāpyamānasya kāryadarśanāśrayatayā
tadadhyavasāyācca| na hi dhūmasvalakṣaṇasya liṅgatā'vasthāpayituṃ yuktā, tasyāsādhāraṇasya
sapakṣe vṛttyabhāvāt, tadaṃśavyāptyayogāt, sādhyasādhanasaṃkalpe vastudarśanāsambhavācceti|yattūktam
‘sāmānyalakṣaṇaviṣamanumānam‘ iti tatra naivamavadhāryate-sāmānyalakṣaṇaviṣayamanumānameveti|
pratyakṣapṛṣṭhabhāvino vikalpasyāpi tadviṣayatvāt tadanyasya
ca vikalpasya| kintu sāmānyalakṣaṇaviṣayamevānumānamityavadhāryate svalakṣaṇaviṣayatvaniṣedhārthamiti|
tatra saha dhūmena vartata iti “sadhūmaḥ”| pakṣadharmmatāpratipadanārthamevamuktam|
vidhivikalpasya caitadeva bījam| taṃ “sadhūmaṃ pradeśaṃ dṛṣṭavataḥ” pratyakṣeṇeti
sambandhaḥ| kīdṛśam “arthāntaraviviktarūpam” arthāntaraiḥ sajātīyavijātīyairvviviktamasaṅkīrṇṇaṃ
rūpamasyeti vigrahaḥ| sarvvabhāvānāṃ svasvabhāvavyavasthiteḥ svabhāvasāṅkaryābhāvāt|
anyathā sarvvasya sarvatropayogādatiprasaṅgaḥ| anena pratiṣedhavikalpasya nimittamākhyātam,
sāmānyotprekṣāyāśca bījam| taduktam-“itaretarabhedo'ntya(sya) bījaṃ saṃjñā yadarthikā”iti|tathā
hi-arthāntaravyāvṛttiṃ parasparavyāvṛttānāmapi samānāmutpaśyato bhinnameṣāṃ rūpaṃ
tirodhāyā'bhinnaṃ svabhāvamāropayantī kalpanotpadyate| “asādhāraṇātmanā” iti arthāntaravyāvṛttena
svabhāvena| na tu yathā kumārilo manyate- ‘arthāntaraviveko'bhāvapramāṇagrāhyo na
pratyakṣāvaseyaḥ’ iti| nahi vastubalabhāvinā pratyakṣeṇa anyathādarśanasambhavo bhrāntatāprasaṅgāt|
tenātmanā dṛṣṭavataḥ sataḥ puṃso'nantaraṃ “smārttaṃ liṅgajñānamutpadyate”iti sambandhaḥ|
smṛtireva “smārttam”| liṅgapratibhāsi jñānaṃ “liṅgajñānam”| anena pratyakṣapṛṣṭhabhāvini
vikalpe yatsāmānyamābhāti tasya līṅgavyavasthāmāha|paramārthataḥ kiṃ viṣayaṃ ?|
“yathādṛṣṭabhedaparamārtha[viṣayam”].............................................................................[14.
darśanavidhipratiṣedhavikalpeṣu prāmāṇyāprāmāṇyavyavasthā|][da]rśanavidhipratiṣedhavikalpānāṃ
pramāṇāpramāṇacintāmārabhate| “tatra” teṣu darśanavidhipratiṣedhavikalpeṣu|
tadādyaṃ yadetat-“asti hyālocanājñānaṃ prathamam-” itiādau vikalpapravṛtterbhavamiti
“ādyam” ākhyātam “asādhāraṇaviṣayam” svalakṣaṇaviṣayaṃ darśanaṃ tad “eva” pramāṇaṃ
na vidhipratiṣedhavikalpāvapi| tasyaiva pramāṇalakṣaṇayogāditarayośca tadasambhavāt|
tathā hi-anadhigataviṣayatvamarthakriyāsādhanaviṣayatvaṃ ca pramāṇalakṣaṇam| tad darśanasyaivāsti|tatra
“ādyam” ityapūrvvārthavijñānatvamākhyātam “asādhāraṇaviṣayam” iti arthakriyāsādhanaviṣayatvam|
svalakṣaṇasyaivārthakriyāsādhanatvāt|[15. pratiṣedhavikalpasyāprāmāṇyasthāpanam|]tatra
pratiṣedhavikalpasya tāvat pratyakṣagṛhītārthaviṣayatayā smṛtitvaṃ pratipādayannāha-
“tasmin” asādhāraṇe “tathābhūte” arthāntarairasaṅkīrṇṇarūpe “darśanena” asaṅkīrṇṇarūpasāmarthyabhāvinā
“dṛṣṭe” adhigate “sati”| tathā hi-vyatiriktamapi bhāvāṃśādabhāvāṃśamicchatā
bhāvāṃśaḥ svabhāvenāsaṅkīrṇṇarūpaḥ kalpanīyaḥ, anyathā sa evābhāvāṃśo na sidhyet|
na ca svabhāvenāsaṅkīrṇṇarūpatāyāmasatyāṃ pṛthagbhūtābhāvāṃśasabhdāve'pi sā yuktimatī,
svahetubalāyātasya saṅkīrṇṇarūpasyākiñcitkarābhāvāṃśasambhave'pi tyāgāyogāt| na ca tenaiva
tadvināśanam, vināśahetvayogasya pratipādayiṣyamāṇatvāt| tena saṅkīrṇṇarūpavināśane ca varaṃ
svahetoreva svabhāvato'saṅkīrṇṇarūpāṇāmudayo'stu kiṃ parivrāḍmodakanyāyopagamena ?| tasmāt
svabhāvata eva bhāvānāṃ pararūpavikalatvamabhāvāṃśaḥ nānyaḥ| sa ca tathābhūto darśanena
gṛhīta eva| tasmiṃstathābhūte dṛṣṭe “sa” padārtho “yena” vastunā “asādhāraṇaḥ” samānasvabhāvo
na bhavati tadrūpavikalasvabhāvatvāt “tadasādhāraṇatāṃ” tena tenātadrūpeṇāsamānasvabhāvatāṃ
etadeva vyanakti| “tataḥ” arthāntarād “bhedaṃ” vailakṣaṇyamanyarūpamidaṃ na bhavatīti
“abhilapantī” abhimukhayantī dṛṣṭavailakṣaṇye pravartamānatayā “smṛtirutpannā pratyakṣabalena”|
yadi tu liṅgabalenotpadyeta vyavacchedaviṣayā'pi smṛtirnna syāditi bhāvaḥ| kiṃ
viṣayā ?| “atadvyāvṛttiviṣayā|” tacchabdena darśanaviṣayasya vastunaḥ parāmarśaḥ kṛtaḥ| na
tat atat vijātīyam| atasmād vyāvṛttiḥ atavdyāvṛttiḥ| sā viṣayo yasyāḥ sā tathā| athādṛṣṭa
evārthāntarebhyo bhedo mayā'pi kalpyate iti pratipatra (ttara) dhyavasāyāccaivamuktam| parāmarthato
nirvviṣayatvāt| sā “na pramāṇaṃ” nābhāvapramāṇaphalamityarthaḥ| na hi smṛtijanakatvena
pramāṇatā yuktā| kasmāt na pramāṇam ?| yathādṛṣṭasyākāro'bhyāsapāṭavādipratyayāntarasāpekṣo
viśeṣastasya grahaṇāt| na hi dṛṣṭimityeva vikalpena gṛhyate, darśanāviśeṣāt sarvvākāreṣu
vikalpodayaprasaṅgāt, api tu kaścidevābhyāsādipratyayāpekṣa ityākāragrahaṇenācaṣṭe|bhavatu
yathādṛṣṭākāragrahaṇam| pramāṇaṃ tu kasmānna bhavatīti parasya taduktapramāṇalakṣaṇavirahaṃ
darśayannāha- “prāg” ālocanājñānodayakāle “asādhāraṇam” assaṅkīrṇṇarūpaṃ dṛṣṭvā
asādhāraṇamarthāntararūpaṃ na bhavatīti “abhilapataḥ” vikalpayataḥ “pratiṣedhavikalpasyāpūrvvārthādhigamābhāvād”
apūrvvārthavijñānatāvirahāt| apūrvvārthavijñānaṃ ca pramāṇaṃ bhavatocyata
iti bhāvaḥ|[16. vidhivikalpasyāsyaprāmāṇyavyavasthāpanam|]yadyuktena prakāreṇa pratiṣedhavikalpo
na pramāṇaṃ, vidhivikalpastarhi pramāṇaṃ bhaviṣyati| nahi tasyāpūrvvārthavijñānatvābhāvaḥ
sambhavati| tatpratibhāsino'nugatasya sāmānyākārasyāsādhāraṇarūpāvalambinā
darśanenānadhigamāt tat kuto'syāprāmāṇyam| taduktam-“tataḥ paraṃ punarvastu”ityādi| tadetat
kumarilavacanamāśaṅkya vidhivikalpasyāpi prāmāṇyamanupa(mapa)nudannāha- “arthakriyāsādhanasya”
svalakṣaṇasya “ālocanājñānena darśanādadṛṣṭasya punastatsādhanasya” arthakriyāsādhanasya
svabhāvasya “vikalpenāpratipatteḥ vidhivikalpo na pramāṇam”| yadyapi tenānadhigataṃ
sāmānyamadhigamyata iti varṇyate tathā'pi tad arthakriyāsādhanaṃ na bhavati iti tadadhigantā
taimirikādijñānaprakhyo vidhivikalpo na pramāṇam|“tataḥ paraṃ punarvvastu dharmmairjātyādibhiryayā|budhyāḥ(ddhyā)'vasīyate”iti
cocyate| tatra punarvvastugrahaṇena nirvvikalpakapratyakṣaviṣayasyaiva
vastuno jātyādi viśiṣṭasya vikalpabudhyā(ddhyā)'vasāya ucyate| tasya
ca nirvvikalpajñānenaivādhigamāt na tatra prāmāṇyam, jātestvarthakriyāsādhanatvābhāvādanadhigatāyā
adhigame'pi keśādijñānasyeva na prāmāṇyam| ata evārthakriyāsāmarthyavirahiṇā sāmānyenendriyāṇāṃ
samprayogābhāvāt pratyakṣatā'pyasaṃmbhavinī| ‘ca’kāreṇa smṛtitvācceti pūrvoktakāraṇasamuccayaḥ|
smṛtitvaṃ cāsyottaratra pratipādayiṣyate| “anumānavad” iti vaidharmyadṛṣṭāntaḥ|
yathā pratyakṣeṇārthakriyāsādhane pradeśākhyai dharmmiṇyadhigate'pyanadhigatasyāgnerarthakriyāsādhanasyāsāmānyākāreṇa
parokṣasya svalakṣaṇākāreṇa pratipattumaśakyatvāt
pratipattirnnaivaṃ vidhivikalpena sāmānyakāreṇānadhigamarthakriyāsādhanamadhigamyate, taisyālocanājñānenaivādhigamāt|
tasmiṃ(smin) smṛtirevāsāviti na pramāṇamiti|[17. arthakriyāsādhanaviṣayajñānasyaiva
prāmāṇyasamarthanam|]“arthakriyāsādhanaviṣayameva pramāṇam” netaraditi
kuta etat? iti cet “arthakriyārthī hi” puruṣo yasmāt hitāhitaprāptiparihārārthī “sarvo”
na kākatālīyanyāyena kaścideva, “prekṣāvān” buddhipurvvakārī “pramāṇamapramāṇaṃ vā” pramāṇādeva
sarvvadā pravarta(rte)ya apramāṇāt mā kadācit, vipralambhasambhavād, “ubhayamanveṣate”
na vyasanitayā| tato'yamarthakriyāsādhanaviṣayameva pramāṇaṃ bravīti, tasyārthakriyāsādhane
pravṛttyaṅgatvāt| netarat, tadviparītatvāt| tathāhi-pramāṇamavisaṃvādakamapratārakamucyate
loke'pi| yaccārthakriyāsādhanamanadhigacchanna tatra pravartayati, kuta eva tat prāpayet
tat kathamavisaṃvādakatayā prekṣāpūrvvakārī pramāṇamācakṣīta ?|[18. sāmānyasya vistareṇāvastutvasādhanam|]yadyevaṃ
sāmānyamapyarthakriyāsādhanameva tatastadviṣayo vidhivikalpaḥ
pramāṇaṃ bhaviṣyatīti ced āha-“na ca”naiva “sāmānyaṃ kāñcit” tatsādhyatayopagatāmabhinnajñānābhidhānalakṣaṇāmanyāṃ
vā vyaktisādhyām “arthakriyāmupakalpayati”| kīdṛśam ?, “svalakṣaṇapratipatteḥ”
vyaktipratipatterālocanājñānasaṃjñitāyā “urddham” uttarakālaṃ “tatsāmarthyotpannavikalpavijñānagrāhyam”
iti| tacchabdena svalakṣaṇapratipattiḥ sambadhyate| ‘tataḥ
paraṃ punarvvastu’ ityādi parairabhidhānādevaṃ bravītidarśanapṛṣṭhabhāvino vikalpasya pratyakṣapramāṇatāṃ
nirākartum| sarvvameva tu sāmānyaṃ na kāñcidarthakriyāmupakalpayati| yat tu
sāmānyamanumānavikalpagrāhyaṃ tat kāraṇavyāpakasambaddhaliṅganiścayadvārā''yātaṃ sambaddhasambandhādanadhigatārthakriyāsādhanaviṣayāmarthakriyāmupakalpayatīti
tadviṣayo vikalpaḥ
pramāṇam| idaṃ tu naivam, adhigatatvādarthakriyāsādhanasyālocanājñāneneti| atrodāharaṇam “yathā-nīlaṃ
dṛṣṭvā nīlamiti jñāne” pratibhāsamānamiti śeṣaḥ| na sāmānyaṃ kāñcidarthakriyāmupakalpayatīti
prakṛtena sambandhaḥ|nanu ca liṅgavikalpapratibhāsi sāmānyaṃ prakṛtam tat kimanyadudāhriyate
?| sarvvasya darśanapṛṣṭhabhāvino vikalpasya paropagatāṃ pratyakṣapramāṇatāṃ
tulyanyāyatayā nirākartum| kāṃpunarnnīlamiti vikalpajñāne darśanapṛṣṭhabhāvini pratibhāsamānaṃ
sāmānyamarthakriyāṃ nopakalpayati ?| yadi vyaktisādhyām; tadā'nyo'pi padārtho'nyadīyāmarthakriyāṃ
nopakalpayatīti tasyāpyanarthakriyāsādhanatvādavastutvaprasaṅgaḥ| atha svasādhyām;
tadasiddham, abhinnajñānābhidhānalakṣaṇāyāḥ svasādhyāyāḥ karaṇādityāśaṅkayāha-“tadeva
hi” yat tadālocanājñāne nopalabdhaṃ “nīlasvalakṣaṇam” nīlavyaktiḥ “tathāvidhasādhyārthakriyākāri”|
tathāvidhaśabdena sāmānyamatrābhipretam, tādṛśaparyāyatvādasya, sādhāraṇarūpasya
ca tādṛśatvāt| tena tathāvidhasādhyāṃ nīlasāmānyasādhyāmabhinnajñānābhidhānalakṣaṇāmarthakriyāṃ
kartuṃ śīlamasya svalakṣaṇasyeti tat tathoktam|evaṃ manyate-yathā bhinnā api
vyaktayaḥ kayācit pratyāsattyā tadekakāryapratiniyamalakṣaṇayā tadekamabhinnaṃ sāmānyamupakurvvanti,
tadaparasāmānyayogamantareṇāpi, anyathā'navasthāprasaṅgāt, tathā'bhinnajñānābhidhānātmikāmapyarthakriyāṃ
sādhayiṣyanti| kimapramāṇakena pramāṇabādhitena ca sāmānyenopagatena
?| tathā hi-anumānādike jñāne yathāvidhamasyāspaṣṭaṃ rūpaṃ pratibhāsate na tathāvidhaṃ
vyaktiṣu dṛśyamānāsupalakṣayāmaḥ| ekameva hi vyaktidarśanakāle spaṣṭaṃ nīlādirūpaṃ vibhāvayāmaḥ|
tat kathamadṛṣṭakalpanayā''tmānaṃ svayameva vipralabhemahi ?| vyaktirūpasaṃsargād
ayogolakavanhivadavibhāvanamiti cet; na, sarvvatra bhedābhedavyavasthāyā abhāvaprasaṅgāt|
asyottarasyānyatrāpi sulabhatvāt| na ca sāmānyasya dve rūpe staḥ spaṣṭamaspaṣṭaṃ ca, yenaikena
darśane pratibhāseta anyenānumānādijñāne, padārthadvayopagamaprasaṅgāt, pratibhāsabhedasyaiva
sarvatra bhāvabhedavyavasthānibandhanatvāt, sāmānyasyāparasāmānyaprasakternniḥsāmānyasya
cāsyopagamāt|[19. kumāriloktadvayātmakabuddhernirasanam|]etenaitadapi nirastam yadāha-“sarvvavastuṣu
buddhiśca vyāvṛttyanugamātmikā|jāyate dvayātmakatvena vinā sā ca na yujyate||”“na
cātrānyatarā bhrāntirupacāreṇa ceṣyate|dṛḍhatvāt sarvvadā buddherbhrāntistabhdāntivādinām||”iti|
yato yadīndriyabuddhimabhipretyocyate; tadāsiddham, aspaṣṭasya nīlādyākārasya
spaṣṭanīlādyābhāsāyāṃ tatrānupalakṣaṇāt, spaṣṭasyāpi ca dvitīyasyānuyāyinaḥ| tabhdāve
ca vyaktidvayāntarālamapyāpnuvataḥ kathaṃ tadanugamaḥ ?| vyāptau(vyaktau) copalabhyasya
sataḥ tatrānupalakṣaṇaṃ kutaḥ ?| nahi tasya vyaktāvyaktarūpasambhavaḥ, ekatvāt| tathā cāha-“vyaktāvekatra
sā vyaktā'bhedāt sarvvatragā yadi|jātirdṛśyeta sarvvatra [sāpi na vyaktapekṣiṇi]||”iti|
ekatrāpi ca vyaktāvupalabhyamānāyāṃ sakalatrailokyavyāpi rūpaṃ sakalasvāśrayavyāpi
vā dṛśyeta ?| na hyekasyāḥ kiñcid dṛṣṭamadṛṣṭaṃ vā nāma kṣaṇikatādivad| dṛṣṭāyāmapyekatraivāśraye
darśanāvasāyo na sarvvatreti cet; na, vikalpena taddarśanābhyupagamāt| na
hi niścayaviṣayīkṛtaṃ cāniścitaṃ ceti yuktam| tataḥ sarvvagatarūpadarśane sarvvārthānāṃ darśanaprasaṅgaḥ|
na hi taddarśane tatsahacāriṇa upalabhyasya tadabhinnasvabhāvasya cānupalambho
yuktaḥ| tataḥ kathamindriyabuddherdvyātmakatā ?|athānumānādibuddhim; tasyāmapi svalakṣaṇāpratibhāsanāt
kuto dvayātmakatvam ?| na hi tāsu sāmānyagrāhiṇīṣvaspaṣṭo vyaktyākāra iva
lakṣyamāṇaḥ svalakṣaṇapratibhāsaḥ| tadabhāve'pi tāsāṃ bhavāt| ākārāntareṇa ca svajñāne[']pratibhāsanāt
anekākārāyogād ekasya, apratiprasaṅgācca| tasmānneyaṃ bhinnārthagrāhiṇyabhinnā
sāmānyabuddhiḥ pratibhāti svalakṣaṇobhdavā satī| kintvanādivitatha vikalpābhyāsavāsanājanitā
satī tathā'vabhāsate| dṛḍhatvaṃ ca buddhernnāvināśitvam, kṣaṇikatvābhyupagamāt kintvabādhyamānatvam|
na cāsyāstat sambhavati, leśato bādhakasyoktatvāt| vistaratastu syāvdādabhaṅgād
yathāvasaramihaiva tatra tatra vidhāsyamānād bādhakamavadhāryam| tasmād yathā vyaktayaḥ
sāmānyāntaramantareṇa tadekamupakurvvanti tathā'bhinnajñānābhidhāne api pravartayiṣyantīti
tadeva nīlasvalakṣaṇaṃ sāmānyasādhyatvopagatārthakriyākāri|[20. kumāriladattasya doṣasya
saugatabuddhyabādhakatvadarśanam|]yastu-“sāmānyaṃ nānyadiṣṭaṃ cet tasya vṛtternniyākam|gotvenā'pi
vinā kasmād gobuddhirnna niyamyate||yathā tulye'pi bhinnatve keṣucid vṛttyavṛttitā|gotvāderanimittā'pi
tatha buddhirbhaviṣyati||”iti pūrvvapakṣayitvā-“viṣayeṇa hi buddhīnāṃ
vinā notpattiriṣyate|viśeṣādanyadicchanti sāmānyaṃ tena tad dhruvam||tā hi tena vinotpannā
mithyā syurvviṣayādṛte|na tvanyena vinā vṛttiḥ sāmānyasyeha duṣyati||”iti mithyātvaprasaṅgadoṣa
ukto nāsau tathāgatasamayanayāvadātabuddhīn bādhate| sāmānyabuddhīnāṃ bādhakapratyayanibandhanasya
mithyātvasyopagatatvāt| tathā hi-“kasmāt sāsnādimatsveva gotvaṃ ? yasmāt
tadātmakam|tādātmyamasya kasmāt cet, svabhāvāditi gamyatām||”iti vacanāt ‘vyaktisvabhāvaṃ
ca sāmānyam| na cāsādhāraṇam vyaktyudayavināśayordhyā(yośca) nodayavyayayogi’ ityuyuktam,
viruddhadharmmādhyāsato bhedaprasaṅgāditi| āha ca-“tādātmyaṃ cetmataṃ jātervyaktijanmanyajātatā|nāśe'nāśaśca
keneṣṭaḥ ? tadvaccā'nanvayo na kim ?||vyaktijanmanyajāta cedāgatā
nāśrayāntarāt|prāgāsīnna ca taddeśe sā tayā saṅgatā katham ?||vyaktināśe na cennaṣṭā gatā
vyaktyantaraṃ na ca|tacchūnye na sthitā deśe sā jātiḥ kveti kathyatām||vyakterjanmādiyoge'pi
yadi jāteḥ sa neṣyate|tādātmyaṃ kathamiṣṭaṃ syādanupaplutacetasām||” iti|[21. nīlavikalpasyāprāmāṇyasamarthanam|]yadi
nīlasvalakṣaṇameva sāmānyasādhyārthakriyākāri tadeva tarhyadhigacchan
vikalpaḥ pramāṇaṃ bhaviṣyatītyāha-“tacca” nīlakhalakṣaṇam| “tenātmanā” nīlasādhyārthakriyākāriṇā
svabhāvena “dṛṣṭameva” ālocanāpratyayena| tato niṣpāditakriye karmmaṇyaviṣeṣādhāyi
vikalpajñānaṃ kathaṃ pramāṇaṃ syāt ?| atha matam- sāmānyameva tarhyadhigacchan
nīlavikalpaḥ pramāṇamastu| tacca sāmānyamarthakriyākāri| yato nīlasādhyāmevārthakriyāṃ nīlena
saha sambhūya kariṣyati| vyaktisvabhāvānyeva hi sāmānyānītyāha- “na ca” naiva “tat svalakṣaṇagrahaṇottarakālabhāvino”
nīlavyaktidarśanottarakālaṃ bhavanaśīlasya| liṅgagrahaṇottarakālabhāvinastu
pūrvvoktena prakāreṇa vyaktisādhyārthakriyā sāmānyasya kalpitasya vyavasthāpayituṃ
śakyata iti bhāvaḥ| “nīlavikalpasya viṣayeṇa” nīlasāmānyena “nīlasādhyārthakriyā”
rañjanādikā “kriyate”| tasya vyaktisvābhāvyāyoge sati kalpitarūpasya tadasambhavāt| na
ca nityasvabhāvatāmābibhrāṇena nīlavikalpasya viṣayeṇa nīlasādhyā'nyā vā'rthakriyā kriyate|
kramayaugapadyavirodhāditi manyate|[22. mīmāṃsakasaṃmatapramāṇalakṣaṇe doṣadarśanam|]tadevaṃ
‘nīlaṃ dṛṣṭvā nīlam’ iti jñāne pratibhasamānaṃ sāmānyaṃ na kāñcidarthakriyāmupakalpayatīti
prasādhya anarthakriyākāriviṣayasyāpi vikalpasya pratyakṣapṛṣṭhabhāvinaḥ prāmāṇyaprasaṅgādativyāptiriti
“tatrāpūrvārthavijñānam” iti pramāṇalakṣaṇe mīmāṃsakairvviśeṣaṇamupādeyamiti
darśayannāha-“tasmād” yata evamanarthakriyāsādhanaviṣayatayā darśanapṛṣṭhabhāvino
vikalpasya prāmāṇyamayuktam tasmādasmadabhimataṃ “pramāṇamavisaṃvādi jñānam” iti pramāṇalakṣaṇaṃ
vyudasya “anadhigatārthaviṣayaṃ pramāṇam”, “tatrāpūrvvārthavijñānaṃ pramāṇam” “iti
api” etasminnapyāhopuruṣikayā'nyasmiṃ(smin) “pramāṇalakṣaṇe” kriyamāṇe “ativyāptiparihārāya
viśeṣaṇīyaṃ” viśeṣaṇamupādeyam| kathaṃ viśeṣaṇīyam “anadhigate svalakṣaṇe iti”| anena hi
viśeṣaṇenānumānavikalpasya ca prāmāṇyaṃ sidhyati, ālocanājñānapṛṣṭhabhāvinaśca vikalpasya
prāmāṇyaṃ vyudasyata iti sarvvaṃ sustham|tadevaṃ vidhivikalpasyānarthakriyāsādhanaviṣayatayā'nadhigatasāmānyadhigame'pi
prāmāṇyaṃ nirākṛtya caśabdasamuccitaṃ smṛtitvaṃ pratiṣedhavikalpena
sādhāraṇamaprāmāṇyakāraṇaṃ darśayannāha-“adhigate tu svalakṣaṇe” ālocanājñānena “tatsāmarthyajanmā”
svalakṣaṇādhigamabalabhāvī “vikalpastadanukārī” sākṣādanutpatterddarśanasaṃskārādheyavaśaccāspa(cca
spa)ṣṭanīlasvalakṣaṇākārānukārī dṛśyavikalpyayoścaikīkaraṇādevamucyate|
vastutastu na kiñcidasāvanukaroti| “sa smṛtireva”| kutaḥ ? “kāryatastadviṣayatvāt”
na paramārthataḥ| kāryamatra svalakṣaṇe puruṣasya pravartanam, tadadhyavasāyaśca| yataśca
kāryataḥ tadviṣayatvāt smṛtirevāto “na pramāṇam” darśanabalotpanno vikalpaḥ| tathā hi-smṛterapyanubhūtasvalakṣaṇāṃśaviṣayāyā
na paramārthatastadviṣayatvam| svalakṣaṇasyendriyabuddhāviva
sphuṭarūpatayā smṛtāvapratibhāsanāt| kintu yathoktāt kāryata eva| tacca vidhivikalpe'pi
samānamiti kathamasau smṛtirnna syāditi|[23. anumānasya vidhivikalpavailakṣaṇyena
prāmāṇyasamarthanam|]tatraitat syāt-nanvanumānavikalpaḥ smṛtirūpo'pi pramāṇamiṣyate| tathā
hi-yadevānagnivyāvṛttaṃ vastumātraṃ mahānasādāvanubhūtamāsīt tadeva pradeśaviśeṣe dhūmadarśanāt
smaryate| tadvad vidhivikalpo'pi pramāṇaṃ bhaviṣyatītyata āha-“anadhigata”sya “vastu”no
“rūpa”sya “anadhigateriti”| evammanyate-yat mahānasādāvanagnivyāvṛttaṃ vastumātraṃ prāganubhūtaṃ
na tat taddeśādisambandhitayaivānumānavikalpena smaryate kintu yatra pradeśe prāgananubhūtaṃ
tatsambandhitayā| tataḥ sādhyadharmmidṛṣṭāntadharmmigrāhidarśanadvayānadhigatasyānagnivyāvṛttasya
vasturūpasyāyogavyavacchedenādhigamād yuktamasya prāmāṇyam| na tu darśanapṛṣṭhabhāvino
vikalpasya, tadviparītatvāditi|[24. pramāṇavyavasthāyāḥ vastvadhiṣṭhānatvaṃ,
svalakṣaṇasyaiva ca vastutvam|]yadi nāmānadhigataṃ vasturūpaṃ nādhigacchati, pramāṇaṃ
tu kasmānna bhavatīti ced āha-“vastvadhiṣṭhānatvāt” ityādi| vastvadhiṣṭhānatvaṃ ca “pramāṇavyavasthāyāḥ”
pramāṇavyāpāraviṣayamabhipretyocyate nālambanalakṣaṇam, anyathā'numānasya
parikalpitasāmānyālambanatayā vastvadhiṣṭhānatvābhāvādavyāpinī pramāṇavyavasthā syād| yadi
vastvadhiṣṭhānā pramāṇavyavasthā kathaṃ viprakṛṣṭaviṣayāyā anupalabdheḥ prāmāṇyam iti cet;
tatrāpi pradhānādivikalpasyaiva bhāvānupādānatayā sādhyatvāt tasyā api vastvadhiṣṭhānatā'styevetyadoṣaḥ|atha
vastvadhiṣṭhānaiva pramāṇavyavastheti kuta etad ? ityāha-“arthakriyāyāṃ”
sukhaduḥkhalakṣaṇāyāṃ yad “yogyaṃ” śaktaṃ “tadviṣayatvāt tadarthinām” arthakriyārthināṃ
“pravṛtteḥ” prāptityāgalakṣaṇāyāḥ| yadi nāmarthakriyāyogye tadarthināṃ pravṛttistathāpi
kathaṃ vastvadhiṣṭhānā pramāṇavyavasthā ?, arthakriyāyogyādhiṣṭhānā hi tathā sati syāt iti
cet; āha-“arthakriyā”yāṃ yad “yogyaṃ” ta“llakṣaṇa”meva “hi vastu”| tato'rthakriyāyogyādhiṣṭhānatvena
vastvadhiṣṭhānatvaṃ kathaṃ na syāt iti bhāvaḥ|idaṃ ca vastvāśrayeṇa pramāṇavyavasthāpratipādanamanadhigate
svalakṣaṇa ityukte kadācit paro brūyāt-vastumātranibandhanā
hi pramāṇavyavasthā na svalakṣaṇāśrayaiva| tato yadyapyanadhigataṃ svalakṣaṇaṃ nādhigacchati
tathāpyanadhigatavasturūpamadhigacchato vikalpasya prāmāṇyaṃ bhaviṣyatīti tadasiddhatobhdāvanārthamuktam-
“anadhigatavasturūpe”tyādi| tadasiddhatobhdāvane cānadhigatavasturūpādhigantureva
prāmānyaṃ netarasyeti kutaḥ ? iti paryanuyoge “arthakriyāyogye”tyādi uktam| tathā
ca vastuviṣayamapi prāmāṇyaṃ bruvatā svalakṣaṇaviṣayamevoktaṃ bhavati, tasyaivārthakriyāsāmarthyalakṣaṇatvāt,
sāmānyasya ca tadviparītatvāt iti manyate|punarapyanubhavottarakālabhāvino
nīlavikalpasya prāmāṇyamapanetumupacayahetumāha-“tato'pi” yathoktād vikalpād na kevalaṃ
nīlasvalakṣaṇānubhavād “vastunyeva” svalakṣaṇa eva “tadadhyavasāyena” svalakṣaṇādhyavasāyena
anyathā tatra pravṛttyayogāt “puruṣasya pravṛtte” adhigate svalakṣaṇe tatsāmarthyajanmā
vikalpo na pramāṇamiti sambandhaḥ| pūrvvamanadhigatavasturūpānadhigateraprāmāṇyamuktam|
adhunā tvadhigatasyaivādhigamāditi vidhipratiṣedharūpatayopapattyorbhedaḥ| yadvā “kāryatastadviṣayatvāt”
iti yaduktaṃ tadevopacayahetuvyājena sphuṭīkṛtanam|[25. vikalpasya darśanāt
pṛthakpramāṇyābhāvaḥ|]yadi nāma tadadhyavasāyena vastunyeva puruṣasya pravṛttistathāpyanadhigatasāmānyagrāhiṇo'sya
darśanāt pṛthak prāmāṇyaṃ kimiti neṣyate? iti cet; āha-“pravṛttau”
svalakṣaṇa eva satyāṃ “pratyakṣeṇa” ālocanājñānākhyena “abhinnayogakṣematvāt”| yogaḥ
aprāptasya viṣayasya paricchedalakṣaṇā prāptiḥ, kṣemaḥ tadarthakriyānuṣṭhānalakṣaṇaṃ paripālanam|
abhinnau yogakṣemāvasyeti sa tathoktaḥ| tatra vikalpasya nirvvikalpapratyakṣeṇābhinno
yogaḥ svalakṣaṇādhyavasāyataḥ| abhinnaḥ kṣema ālocanāvijñānādiva vikalpādapi svalakṣaṇa
eva pravṛtteḥ| ayamasyābhiprāyaḥ-yadi vikalpo nirvikalpacetasaḥ prameyāntaraviṣayastadā
tatraiva puruṣaṃ pravartayatu tatsādhyāmarthakriyāmadhigantum| naiva vā pravartayet, tadviṣayatvābhimatasya
sāmānyasyābhinnajñānalakṣaṇāyā evārthakriyāyā upagamād vikalpodayādeva
ca tatsiddheḥ| nahi nīlānubhavāt prameyāntaraviṣayāḥ pītādipratyayāḥ puruṣaṃ nīlavastuni
pravartayanti, sādhitārthakriyā vā kvacidapīti| tasmādālocanājñānānaivāyaṃ prameyāntaraviṣayaḥ|
viśeṣeṇa yaireva vyākhyāyate-“nirvikalpakabodhena dvayātmakasyāpi vastunaḥ|grahaṇam”iti|
tato nīladarśanasyaiva nirvikalpasya prāmāṇyaṃ yuktam, na tadabhinnopayogasya smṛteriva
vikalpasyāpi darśanāt pṛthageva| anyathā niṣphalāṃ pramāṇāntarakalpanāṃ kurvvataḥ smṛticchādveṣaprayatnādi
pramāṇamanuṣajyata iti pramāṇānāmiyattā viśīryeteti|[26. dhārāvāhikajñāneṣu
yogitaditarāpekṣayā prāmāṇyāprāmāṇye|]yadaikasminneva nīlādivastuni dhārāvāhīnīndriyajñānānyutpadyante
tadā pūrvveṇābhinnayogakṣematvād uttareṣāmindriyajñānānāmaprāmāṇyaprasaṅgaḥ|
na caivam, ato'nekānta iti pramāṇasaṃplavavādī darśayannāha-“pūrvvapratyakṣakṣaṇena”
ityādi| etat pariharati-“na”, uttareṣāṃ prāmāṇyaprasaṅgaḥ| kutaḥ ?| “nānāyogakṣematvāt”|
tathā hi-pratikṣaṇaṃ viṣayaparicchedalakṣaṇo yogaḥ, tadarthakriyānuṣṭhānalakṣaṇaśca kṣemaḥ
paripālanarūpo bhidyate| tato vipakṣe vṛttyabhāvāt na heturanaikāntikaḥ| kadā nānāyogakṣematvam
?| “kṣaṇaviśeṣasādhyārthavāñchāyām”| yadā kṣaṇaviśeṣasādhye'rthe hitāhitalakṣaṇe
vāñchā prāptiparihārecchā yogināṃ paropakāramuddiśya bhavati kasyacit kathañcit kvacidupayogāt
tadā| yathā darśanamārgge duḥkhe dharmmajñānakṣāntirddamānāmanuśayānāṃ vāsanāṃ nirodhayati,
tadviruddhāśayotpādanāt| duḥkhe dharmmajñānaṃ kleśaviviktatālakṣaṇāṃ nirvvāṇaprāptimutpādayati,
anuśayaviruddhāśayadārḍhyotpādanāt| tat eṣāṃ grāhakāṇi paracittajñānāni pṛthageva
pramāṇāni| parahitādhānadīkṣāvatāṃ ca samastavastuvistaravyāpijñānālokāvabhāsitāntarātmanāṃ
bhagavatāṃ kaścidevārthakṣaṇaḥ kasyacideva parārthasyānugrāhako biabandhako veti sarvvabhāvān
pratikṣaṇaṃ vīkṣamāṇānāmadhyakṣacetasāṃ tadviṣayakṣaṇānāṃ bhinnārthakriyāsūpayogato
nānāyogakṣematvāt| tad yadi pratikṣaṇaṃ kṣaṇavivekadarśino'dhikṛtyocyate tadā bhinnopayogitayā
pṛthak prāmāṇyāt nānekāntaḥ| atha sarvvapadārtheṣvekatvā'dhyavasāyinaḥ sāṃvyavahārikān
puruṣānabhipretyocyate tadā sakalameva nīlasantānamekamarthaṃ sthirarūpaṃ tatsādhyāṃ
cārthakriyāmekātmikāmadhyavasyantīti prāmāṇyamapyuttareṣāmaniṣṭameveti kuto'nekāntaḥ ? iti
darśayannāha-“sādhāraṇe hi” iti| tatsantānavarttināṃ sarvvakṣaṇānāmekatvenādhyavasitānāṃ
vyavahartṛbhiryat sādhāraṇaṃ pratikṣaṇamanyānyakāraṇatayā vibhinnamapi paramārthato viparyāsādekatāyā'bhiniviṣṭaṃ
rañjanādikaṃ nīlādikakārtyaṃ tatra “na teṣām” uktareṣāṃ jñānakṣaṇānāṃ
“sāmarthya” syārthaprāpaṇaśakte“rbhedaḥ”| pūrvvapratyakṣakṣaṇaviṣaya eva tebhyo'pi pravṛtterādyasyaiva
tatra prāmāṇyam| tathā hi-arthakriyārthināṃ tatsādhanaprāpaṇasamarthe jñāne
pramāṇavyavahāraṃ kurvvatāmaviklavadhiyāmarthakriyāsādhanabhedādeva prāmāṇyabhedavyavahāro
jñāneṣu yuktaḥ anyathā smṛtyāderapi prāmāṇyaprasaṅgaḥ kathamapākriyeta ?, ādriyeta vā
niṣphalā pramāṇavyavasthā prekṣāvatā iti ?|keṣāmiva sādhāraṇe kārye na sāmarthyabhedaḥ ?
ityāha- “aparāpare” ca te “dhūmā”śca taiḥ “pramitā”śca te “sannikṛṣṭāgraya”śca teṣviva tadviṣayāṇamiva
“anumānajñānāmagnimātrasādhye'rthe” sandhukṣaṇādike vāñchite tadarthakriyāsādhanaprāpaṇavyaktibhedābhāvāt
yathā prāmāṇyabhedo na yukto viduṣāṃ tathā'trāpi| yadā tu pañcatapastaptukāmo
bhavati tadā'parāparadhūmapramitasannikṛṣṭāgniviṣayāṇāmapyanumānānāṃ sāmarthyabhedāt
prāmāṇyamanivāritameva|[27. vikalpaprāmāṇyanirāsasya phalitārthaḥ|]tadevaṃ ‘yathā
nīlaṃ dṛṣṭvā nīlamiti jñān(m)’ ityudāharaṇe nīlavikalpasya prāmāṇyaṃ nirākṛtya prakṛte
yojayannāha- “etena” nīlasvalakṣaṇadarśanottarakālabhāvino nīlavikalpasya prāmāṇyanirākaraṇena|“tanneṣṭatvād
vikalpasyārtharūpopakāriṇaḥ|”iti brūvatā kumārilena pradeśādidarśanottarakālabhāvino
dharmmivikalpasya, tatā sambandhapratipattikāle'gnisvalakṣaṇadarśanasāmarthyabhāvino'gnisāmānyaviṣayasya
sādhyadharmmavikalpasya, dhūmālocanājñānapṛṣṭhabhāvino dhūmasāmānyavabhāsino
liṅgavikalpasya, ādigrahaṇād, dharmmadharmmisambandhavikalpasya ca pramāṇapṛṣṭhabhāvino
“ dharmmyādisvarūpamātraviṣayālocanākhyapratyakṣapūrvvakasya”“na cāvikalpyaliṅgasya
dharmmisambandhayostathāgṛhītiḥ”ityākṣepabhayād yad abhyupagataṃ “prāmāṇyaṃ” tat
“pratyuktaṃ” pratyākhyātam| pūrvvakameva svalakṣaṇaviṣayaṃ darśanaṃ yat pareṇālocanājñānamiti
vyavahṛta tat pramāṇaṃ na tu tadvalabhāvī vikalpo yathoktena nyāyeneti sthitametat-“pakṣadharmmasya
sādhyadharmmiṇi pratyakṣato'numānato vā prasiddhiḥ” niścaya iti|tadevaṃ pratyakṣataḥ
pakṣadharmmaniścayaṃ bruvatā prasaṅgena darśanapṛṣṭhabhāvino vikalpasya prāmāṇyanirākaraṇāt“pratyakṣaṃ
kalpanāpoḍham”iti pratipāditam|[28. anumānaprādhānyajñāpanam]yadyevaṃ
kasmad “anumānavyutpādanārthamidamārabhyate” ityuktam na sāmānyena ‘samyagjñānavyutpādanārtham’
iti ?| saṅkhayādivipratipattirapyatra tadviṣayā nirastaiva| parokṣārthapratipatteranumāna[mevāśra]yaḥ|
kasmād ? yataḥ pakṣadharmma eva tadaṃśena vyāpta eva ca hetuḥ kāraṇaṃ
tasyāḥ, nānya ityabhidhānāt parokṣārthaviṣayaṃ sarvvaṃ pramāṇamanumāne'ntarbhāvitamiti saṅkṣepataḥ
saṅkhayāvipratipattiḥ samyagjñānaviṣayā nirastā| tathā, vyāpakāṃśasya gamyatvapratīteḥ
tadaṃśavyāptivacanena sāmānyaviṣayamanumānaṃ na svalakṣaṇaviṣayamityākhyātam tasyāsādhāraṇatvāt,
asādhāraṇasya ca vyāpakatvāyogāt, vikalpāviṣayatvācca| “tatra tadādyamasādhāraṇaviṣayam”
ityācakṣāṇena svalakṣaṇaviṣayameva pratyakṣamuktam| “darśanameva pramāṇam” ityākhyānāt
pramāṇameva phalamiti sūcitam, tasyārthapratītirūpatvāt| tathā, tasya dvidhā prayoga
iti vakṣyamāṇatvāt parārthānumānaṃ kathayiṣyate, tasya trirūpaliṅgākhyānarūpatvāt| saṅkṣepataścānumānavyutpādanamapyabhimatam|
tacca sarvvatrāsyeveti kasmāt “anumānavyutpādanārtham”
ityuktam ?|satyam, prādhānyāt tu tadgrahaṇam| tatā hi-pradhānapuruṣārthopayoginastattvasya
caturāryasatyalakṣaṇasyānumānata eva niścayāt tasya prādhānyam| tathā pratyakṣe'pi
viṣaye vivādasambhave, nānumānādanyannirṇṇayanibandhanam ityato'pyasya prādhānyam| pravartakatvācca
prādhānyamasya| tathā hi-yadanubhūtaphalaṃ sukhaduḥkhasādhanam, anubhūyamānaphalaṃ
vā dṛśyamānaṃ tatpravṛttiviṣayo nispannatvāt phalasya| tasmād yadanāgataphalaṃ sukhaduḥkhasādhanaṃ
pratyakṣamapi tatrāpyanumānameva pravartakam| na hi tasyānāgate sukhaduḥkhe
prati yogyatāṃ pratyakṣaṃ nirddhārayati, phalasya parokṣatvāt| taduktam-“ na hyapratyakṣe
kārye kāraṇabhāvagatiḥ” iti|tasmāt pūrvvānubhūtasukhaduḥkhasādhanasādharmyāt pratyakṣaviṣayasyāpi
vastuno'nāgataphalayogyatāniścayaḥ na pratyakṣataḥ| tathā cāha-“tadyathādṛṣṭasādharmyāt
tathāprasādhitaṃ nānumeyatāmatipatati” iti| kathaṃ tarhi dvayorapi pravartakatvam ?
“na hyābhyāmarthaṃ paricchidya pravartamāno'rthakriyāyāṃ visaṃvādyate” ityuktam| sukhaduḥkhasādhanasya
jalānalādeḥ svarūpasya pratyakṣataḥ prasiddheḥ, phalamanāgataṃ prati yogyatāyā
anumānata ityubhayorapi pravartakatvam| samyagjñānapūrvvakatvaṃ ca hitāhitaprāptiparihārayoraktam
na tvanāgataphalaṃ prati yogyatāyāḥ pratyakṣato'niścayāt| na hyarvvāgdarśināṃ bhāviphalayogyatāyāstato
niścayaḥ, tataḥ prādhānyādanumānagrahaṇamityalamativistareṇeti|[29.
svabhāvahetāvanvayaniścayaḥ svapramāṇāyattaḥ|]tatra svabhāvakāryānupalambhānāṃ pakṣadharmmaniścayastulyopāyasādhyatayā'bhedenaivoktaḥ
anvayavyatirekaniścayasya tu bhinnopāyasādhyatayā
bhedenaiva nirddeśaḥ kārya iti svabhāvahetau tāvadanvayaniścayaṃ svapramāṇanibandhanaṃ
darśayannāha-“anvayaniścayo'pi” na kevalaṃ pakṣadharmmaniścaya uktaḥ kintvanvayaniścayo'pi
“svabhāvahetau” ucyata iti śeṣaḥ| “sādhanadharmma” sya yad “bhāvamātraṃ” sattāmātraṃ mugdarādinimittantarānapekṣaṃ
tasya “anubandho” anugamanaṃ vyāptiḥ tasya “siddhiḥ” yā sa svabhāvahetāvanvayaniścayaḥ|
kasya sādhanadharmmabhāvamātrānubandhasiddhiḥ?| “sādhyadharmmasya”
sādhyaścāsau asiddhatvāt dharmmadharmmisamudayaikadeśatvāt dharmmaśceti tathoktaḥ| yatra
yatra sādhanadharmmasya bhāvaḥ tatra tatra sādhyadharmmasyāpi nimittāntarānapekṣo bhava
ityetasyārthasya siddhiḥ svabhāvahetāvanvayaniścayaḥ| kathaṃ punaḥ sādhyadharmmaḥ sādhanadharmmabhāvamātramanubadhnāti|
? “tabhdāvatayā” sa sādhanadharmo bhāvaḥ-svabhāvo yasya tasya
bhāvatayā tabhdāvatayā| yo hi sādhanadharmmaḥ sādhyadharmmasya svabhāvaḥ sa kathaṃ taṃ nānubadhnīyāt,
nīrūpatvaprasaṅgāt ?|[30. svabhāvahetāvaikyepi sādhyasādhanabhāvavyavasthā|]nanu
tatsvabhāvatve bhedābhāvāt kathaṃ sādhyasādhanabhāvaḥ ? ityāha-“vastutaḥ” paramārthataḥ|
sādhyasādhanasaṃkalpakāle tu paramparayā tattadvayāvṛttapadārthanibandhanāyāṃ kalpanābuddhau
bhedena pratibhāsanāt sādhyasādhanabhāvo na vihanyate| na hyasau pāramārthikaṃ sādhyasādhanadharmmayorddharmiṇaśca
kṛtakatvādau bhedamavalambate, sambandhābhāvena sādhyasādhanabhāvāyogāt|ekārthasamavāyaḥ
kṛtakatvānityatvādeḥ sambandhaḥ iti cet; na, tasyāpi tato'rthāntaratve
‘ayamanayorasminnarthe samavāyaḥ’ iti sambandhābhāvasya tadavasthatvāt, sambandhāntarakalpanāyāṃ
cānavasthāprasaṅgāt| samavāyād vṛttikalpanāyāṃ ca kṛtakatvādayo nityābhimateṣvapyātmādiṣu
varteran| ya eva hi kṛtakatvādeḥ śabde samavāyo yabdalāt tatraiva tad vartate
sa eva nityābhimateṣvapi, tasyaikatvenopagatatvāt ityātmādau vṛttiḥ kṛtakatvādeḥ kena
nivāryeta ?| atha ‘ya evābhūtvā bhavanadharmmā bhūtvā cābhavanadharmmā'sthirarūpo bhāvaḥ
tatraiva kṛtakatvādayo dharmmā vartante ’ iti vyavasthāpyate| saiva tarhyabhūtvā bhavanasvabhāvatā
bhūtasya cāsthirasvabhāvatā tadviparītarūpasamāropavyavacchedaviṣayāyāḥ kalpanābuddhernibandhanaṃ
kiṃ neṣyate ?| tayaiva paramārthābhedavatorddharmmayoḥ sādhyadharmmiṇi
vṛtteḥ kimantarālagaḍunā kṛtakatvādinā vyatirekavatā upagatena ?| tathā hi-na sattāmātreṇa
kṛtakatvādayo dharmmāḥ sādhyadharmmapratipattinibandhanam, teṣāṃ sadā sannihitatvenānavarataṃ
taddharmmapratītiprasaṅgāt, kintu vikalpapratibhāsina eva| sa ca vikalpaḥ svapratibhāsinamevakāraṃ
bahīrūpatayā'dhyavasitamanusaran kṛtakānityādirūpatāṃ vastunaḥ pratipadyate,
paramārthato'saṃsparśe'pi tadrūpasya, paramparayā tadupādānatvāt| vyatiriktāstu dharmmāstudutpattinimittamātratayā
parikalpyante, tad varaṃ yadeva tatkalpanānnibandhanaṃ tadeva tathāvidhavikalpaprasavanimittamastu,
tasyāvaśyamabhyupagamanīyatvāt, tadabhyupagame ca caritārthā
vyatirekavanto dharmmā ityalaṃ tatkalpanayā| avaśyaṃ ca vyatiriktā'nityatādvāreṇāpi
vastuna evānavasthāyinamātmānaṃ pratipadyate, tadanurūpārthakṛ(kri)yārthitayā pravṛtteḥ,
anyathā vyatiriktā'nityatayā nityatvāt tadavagamārthitvenāyamanityasādhyārthakriyārthī nityaṃ
śabdādikamāśaṅkamānaḥ kimanityatāvicāraṃ prati āhītāsthaḥ ?| vyatiriktāyāṃ cānityatāyāmavagatāyāṃ
tatraiva pravartatām, kimiti nitye śabdātmani ?| tadvā(ddvā)reṇa pratipatteḥ iti
cet; tat kimanena vyavadhinā ?| varamavyavahitasyaiva pratipattirastu, tenaivārthitvāditi|
tadetadatipracarccyamānamatigahanaṃ sampadyata ityāstāṃ tāvat|ye'pi jaiminīyā manyante-
‘yeṣāmatyantavyatirekavanto dharmmāḥ teṣāmevāyaṃ naiyāyikādīnāṃ doṣaḥ, asmākaṃ tu kathañcid
bhedābhedavatāṃ dharmmāṇāṃ tatsvabhāvatayā naiṣa doṣaḥ’ iti; teṣāmapi vastutaḥ sādhanadharmmarūpatopagame
sādhyadharmmasya, kathañcid bhedābhyupagame na kiñcit phalamutpaśyāmaḥ,
sādhyasādhanabhāvasya kalpitabhedadvāreṇāpyupapatteḥ| na caikātmye kathañcidapi bhedo yuktaḥ,
ekasmāt svabhāvādabhedāt| tato'pi tayoḥ kathañcid bhedābhedau sta eveti cet; na, anavasthāprasaṅgāt|
tathā hi-dharmmayostadekasvabhāvādapi bhedavatostena svabhāvena kathañcidabhedanimittamabhinno'paraḥ
svabhāvo'bhyupagantavyaḥ, tathā tenā'pyaparaḥ ityanantaiva bhinnābhinnasvabhāvaparamparā
syāt| na ca kalpanābuddhāvanantobhayarūpasvabhāvaparamparā pratibhāsata
iti kimiti tatkalpanayā''tmānaṃ vipralabhante bhavantaḥ ?| kathañcit ca bhedopagamāt
kathaṃ bhedapakṣabhāvināṃ doṣāṇāmanavasaraḥ ?| yaṃ cātmānaṃ purodhāya ‘imau dharmmau,
ayaṃ dharmmī’ iti vyavasthāpyate yadi tena bhedastadā bheda eveti kuto'nekāntavādaḥ ?| athābhedaḥ;
tadā ‘ayaṃ sādhanadharmmaḥ, ayaṃ sādhyadharmmaḥ, dharmmī cāyam’ iti kathaṃ pāramārthikaṃ
tṛ(tri)tayaṃ sidhyet ?| tasmāt tattatpararūpavyāvṛttisamāśrayāyāṃ kalpanābuddhau bhedavatāmiva
dharmmadharmmiṇāṃ pratibhāsanāt sādhyasādhanabhāvaḥ| tanmātrānubandhastu vastutaḥ
tattatsvabhāvatayaiva yuktaḥ iti manyamānena “vastutastabhdāvatayā” ityuktam|[31. bāghakapramāṇādeva
svabhāvahetau sādhyasādhanatādātmyam|]kā punarasau vastutastabhdāvatā yayā
hetubhūtayā sādhyadharmmasya sādhanadharmmabhāvamātrānubandhaḥ sidhyati ? ityāha- “sā” vastutastabhdāvatā
“sādhya”sya “viparyayo” vipakṣaḥ tatra, “hetoḥ” yad “bādhakaṃ pramāṇaṃ” tadviparītadharmmapratyavasthāpakam,
yena bādhyamāno hetustatra na pravartate, viruddhayorekatra
sahabhāvāsambhavāt, tasya yā “vṛtti” pravṛttiḥ “bādhakapramāṇavṛttiḥ” tatsādhyatvācca
vastutastabhdāvatāyāḥ sā bādhakapramāṇavṛttiruktā| tasyāṃ hi satyāṃ vipakṣāt nivṛtto hetuḥ
sādhyadharmmavatyeva dharmmiṇi vartate iti sādhyadharmmasyānarthāntarasya sādhanadharmmasvabhāvatā
sidhyati| “tayā ca” vastutastabhdāvatayā sādhanadharmmabhāvamātrānubandhaḥ sādhyadharmmasya
sidhyatīti “anvayaniścayaḥ” ‘yatra yatra sādhanadharmmastatra tatra sādhyadharmmaḥ’
ityevaṃrūpo jāyate|atrodāharaṇaṃ “yathā-yat sat tat kṣaṇikameva|” avadhāraṇena vyāptimāha|
sādhanadharmmabhāvamātrānubandhasya caitadrūpamākhyātaṃ, nimittāntaramantareṇa sat
ityeva kṛtvā kṣaṇikamityupadarśanāt| sa ca vastutastabhdāvatayā sidhyatīti tatsiddhyupāyaṃ
bādhakapramāṇavṛttiṃ darśayati-“akṣaṇikatve” kṣaṇikaviparyaye sati “artha kriyāvirodhāt”
arthasya- kāryasya kriyā- niṣpattistasyā virodhāt “tallakṣaṇaṃ” sā'rthakriyā lakṣaṇaṃ yasya
“vastutvasya” arthakriyāsāmarthyātmana, tattathoktam| arthakriyayā hi tatsāmarthyarūpaṃ
vastutvaṃ lakṣyate| “tad” evaṃvidhaṃ vastutvaṃ “hīyate” nivartate, tadviparyayarūpasyāsattvasyā''karṣaṇāt|
etacca bādhakaṃ pramāṇaṃ vyāpakānupalabdhirūpamuttaratrāvasaraprāptaṃ svayameva
vakṣyati| tadanayā bādhakapramāṇavṛttyā sādhyadharmmasya vastutaḥ sādhanadharmmasvabhāvatā
sidhyati| tayā ca vastutastabhdāvatayā sādhanadharmmabhāvamātrānubandha iti|[32.
kāryahetāvanvayaniścayanirūpaṇam|]evaṃ svabhāvahetau viparyaye bādhakapramāṇavṛttyā tādātmyasiddhito'nvayaniścayaṃ
pratipādya koryahetau pratipādapannāha- “kāryahetau” anvayaniścayaḥ
iti prakṛtam| kaḥ punarasau kāryakāraṇayorbhāvaḥ?| “kāryatvaṃ” “kāraṇatvaṃ” ca| tasya
yā “siddhiḥ” pratītiḥ sā kāryahetāvanvayaniścayaḥ| yathā ca kāryakāṃraṇabhāvasiddhirbhavati
tathopadarśayannāha- “yathā” ityādi| yathāśabda upadarśanārthaḥ| “idaṃ” dhūmādikam “asya”
agneḥ “upalambhe” sati “upalabhyata” iti sambandhaḥ| anena kāryakāraṇabhāvasiddhau pratyakṣavyāpāramāha|
na ca kevalaṃ pratyakṣaṃ kāryakāraṇabhāvamasandigdhaṃ sādhayati, kintu prākpravṛttānupalambhasahāyamiti
darśayitumāha- “upalabdhilakṣaṇaprāptamānupalabdham” iti| yadi
tad dhūmādikamupalabdhilakṣaṇaprāptaṃ satsvanyai(nye)ṣūpalambhapratyayeṣu dṛśyātmakaṃ
sat nopalabdhaṃ bhavati agnyādisāmagrīsannidhānāt prāk tādātmyādisāmagryāmupalabhyamānāyāmupalabhyamānaṃ
tatkāryaṃ sidhyati| na tūpalambhapratyayāntaravaikalyādanupajātopalabdhiyogyarūpaṃ
sat, taddeśasannihitamapyanupalabdhilakṣaṇaprāptatayāgnyādisāmagrīsannidhānāt prāganupalabdhamiti|
upalabdhilakṣaṇaprāptasya cānupalambhe nāgnyādisāmagrīsannidhānāt prāganyata
āgamanaṃ, taddeśakālasaṃnnihitāt katakuṭyā derutpattiḥ, taddeśe cā'sannidhānamiti, tritayamapākriyate|
etāvabhdiśca prakārairatatkāryatā bhavantī bhavet| tato'nupalambhenā'tatkāryatāśaṅkānirāsād
tabhdāve bhāvagrāhipratyakṣanibandhanaḥ kāryakāraṇabhāvo'sandigdhaḥ sidhyati|na
cāgnīndhanādibhāve niyatasannidheradṛśyātmanaḥ kutaścit dhūmasya bhāvaḥ syāt ityāśaṅkanīyam|
agnīndhanādibhedānuvidhānād dhūmasya| candanāgurukarpūrakeśorṇṇādīndhanabhede
tadanurūpabhedasyāsya darśanādalpamahadindhanavikārakāriṇaścāgnestadanurūpasya| na cāgnīndhanādisannidhāvadṛśyātmano
niyatasannidhānatā yuktā, pratibandhābhāvāt| pratibandhe vā tatkāryatā
tatkāraṇatā vā syāt| tatkāryatve, nāgnīndhanasamparkkānantaraṃ dhūmajanma syāt, tabhdāvābhāvānuvidhānādeva
cāsyāpi tatkāryatvam| tacca dhūme'pi samānam| nāpīndhanādikāraṇatvam
adṛśyātmanaḥ, indhanādeḥ svahetoreva vṛkṣāderbhāvadarśanāt| tatrāpi tathābhāvakalpanāyāṃ
tadevottaraṃ vācyam| punaścodye sa eva parihāro'navasthā ca| etenaikasāmagryadhīnatā'pi
pratyuktā| tadanvayavyatirekānuvidhānādeva ca dhūmasya tat kāraṇaṃ kalpeta| taccāgnyādāvapi
tulyam| tadapi tatra kāraṇamastu iti cet; na, agnayādibhāve'vaśyambhāvino'nyasyāpi kāraṇatvakalpanāyāṃ
nimittābhāvāt, kāryavyatirekanibandhanatvāt kāraṇabhāvakalpanāyāḥ| yathā agnīndhanā
derevānyatarābhāve abhavataḥ| bhavatu vā'nyasyāpi tabhdāve niyatasannidheḥ kāraṇatā|
na tu tāvatāgnyādeḥ kāraṇatvahāniḥ, yato dhūmadarśanāt tanniścayena pravṛttau tadvisaṃvādaḥ
syāt| nahi sarvvasattvakarmmādhipatyajanitatve'pi jagadvaicitryasya dṛṣṭakāraṇahānitastatkāryadarśanād
vā pravṛttānāṃ atatprāptirityalamatiprasaṅgena|kiṃrūpaḥ punarasau kāryakāraṇabhāvo'nupalambhasahāyapratyakṣanibandhana
ityāha- “tabhdāve bhāvaḥ tadabhāve'bhāvaśca”
iti| ya eva hi kāraṇābhimatasya bhāve bhāva eva| kāryatvenābhimatasya bhāvaḥ| “tadabhāve”
kāraṇatvābhimatasyā'bhāve “abhāva eva” kāryatvenābhimatasyābhāvaśca| sa eva kāryakāraṇābhāvo
nānyaḥ|sa hi tābhyāmanyo bhavan svabhāvato'pratipannakāryakāraṇarūpayorvvā bhaved,
yadvā svabhāvenaiva kāryakāraṇātmanoḥ| yadyādyaḥ pakṣaḥ tadā sarvvatraivākāryaka(kā)raṇabhūte'pi
vastuni bhavet tanniyamakāraṇābhāvāt| tataḥ sarvvaṃ sarvvasya kāryaṃ syāt| svabhāvena
cātadrūpasyānyayoge'pi na tadrūpatā| nahi bhāvāḥ pratiniyatarūpatyāgenānyayoge'pi rūpāntaramābhajante,
yato nānyayogasteṣāṃ pūrvvarūpaṃ nāśayati vināśahetvayogād vakṣyamāṇakāt|
nā'pyapūrvvamutpādayati tasya tato'rthāntaratvaprasaṅgāt| nahi teṣu niṣpanneṣvaniṣpanno bhinnahetuko
vā tatsvabhāvo yuktsaḥ| ayaṃ hi bhedo bhedaheturvā viruddhadharmmādhyāsaḥ kāraṇa
bhedaśca tataścet na bhedaḥ, anyanimittābhāvāt ekaṃ dravyaṃ viśvaṃ syāt ityādi prasajyeta|
pratibhāsabhedo'pi hi itaretarābhāvarūpatayā viruddhadharmmādhyāsatāṃ nātikrāmati| tataśca
pūrvvake vastunī tadavasthe eveti na tayoranyayoge'pi kāryakāraṇarūpatāpattiḥ|atha dvitīyaḥ
pakṣaḥ, tadā svabhāvata eva tayoḥ kāryakāraṇarūpatvādanyastabhdāvaḥ kathaṃ na vaiyarthyamanubhavet
?| kāryakāraṇavuddhī api tabhdāvabhāvitvamātranibandhane nārthāntaranimitte,
tasyopapalabdhilakṣaṇaprāptasya kāryakāraṇarūpavivekinā rūpāntareṇāpratibhāsanāt| tathāvidhasyāpi
grahaṇakalpanāyāmatiprasaṅgaḥ| anupalabdhilakṣaṇaprāptatāyāṃ kathaṃ kāryakāraṇabhāvabuddhī
tannibandhane ?| nahi tad arthāntaraṃ svasattāmātreṇa tabduddhī pravartayati| sadā
sannihitatvenāsya tayoḥ sarvadodayaprasaṅgāt| na ca viśeṣaṇamagṛhītaṃ viśeṣye svaviśiṣṭapratyayanibandhanamityayuktā'syānupalabdhilakṣaṇaprāptatā|
na ca dṛṣṭasyāpyanupalakṣaṇaṃ
yuktam, kāryakāraṇabuddhyostannibandhanatopagamāt| na hi yannimito yo'nyatrātabduddhibhāji
tabdyavasāyaḥ sa tadanupalakṣaṇe yuktaḥ| devadatte daṇḍivyavasāyavad daṇḍānupalakṣaṇe| na
cārthāntarasya kāryakāraṇābhyāṃ sambandho ghaṭate, sambandhāntarakalpanāyāmanavasthāprasakteḥ|
kāryakāraṇabhāvābhyupagame kāryakāraṇābhyāmasahabhāvitā sabhdāvasya| tataśca kāryakāraṇakāle
tasyāsannidhānāt kathaṃ kāryakāraṇabuddhihetutā ?| niruddhayoradhyāhṛtya tatpratyayakalpanāyāṃ
ca kalpitaviṣaya eva kāryakāraṇatādhyavasāyaḥ syāt na vastuviṣayaḥ| sa ca viśiṣṭabhāvābhāvanibandhano'bhyupagata
eveti kimarthāntarakalpanayā ?| kalpitaviṣayatve tavdhyavasāyasya,
tasyā vaiyarthyāt kāryakāraṇayoścāyaugapadyāt| hani tābhyāmasau janyate, pratyekajanyaśca
kathaṃ kāryakāraṇabhāvaḥ ?| yadā ca kāraṇena janyate tadā kiṃ svakāryasahito
janyate, atha kevalaḥ ?| kevalo'pi kiṃ svakāryāt prāg, atha paścāt ?| yadi svakāryasahitastudubhayoranyata
eva bhāvāt parasparamasambandha iti kāryasambandhitā'sya hīyeta| atha kevalaḥ
svakāryāt prāk; tadā kṣaṇikatayā kāraṇasya tameva janayitvā dhvaṃsāt kathaṃ svakāryakrīyā
?| tasyāṃ cāsatyāṃ kathaṃ tadapekṣamasya kāraṇatvam ?| tasmiṃścāsati kathamakāraṇena
kāryakāraṇasambandho janyate ?| atha svakāryaṃ kṛtvā paścājjanyeta tadā'pi svakāryakāle
eva vinaṣṭatvād asatastaduttarakālabhāvikāryakāraṇabhāvajananaṃ kutaḥ ?| tabhdāvaśca sambandha
ucyate|.......................................................................................................................................................................................
janyatāyāṃ vā yadi samagrāḥ svarūpata eva tāṃ janayanti kārye ka eṣāṃ śaktivyāghātaḥ
? yato'nyatra kalpyate| tatrāpyaparasāmagrīyogāpekṣāyāṃ cānavasthāprasaṅgaḥ| tataḥ
samagrā eva janakāḥ|teṣāṃ ca kāraṇatvamekaikāpāye kāryavyatirekataḥ samunnīyata ityāha-
“satsvapyanyeṣu” tatsāmagryantarggateṣu “hetuṣu” janakeṣu pratyekaṃ teṣāṃ vyañjanakatvād
“asyābhāve” janakatvena nirddhāryamāṇatayā vivakṣitasyābhāve “na bhavati” ityanenānupalambhasya
viṣaya uktaḥ| pratyakṣavṛttistu pūrvvoktaivā'nupalambharahitā tabhdāve bhāvagrāhiṇī
saṃbandhyate|tathā cāyamapi tabhdāve bhāvaḥ tadabhāve'bhāvaśca kāryakāraṇabhāvaḥ kiṃsādhanaḥ
? ityāha- “pratyakṣānupalambhasādhanaḥ” pratyakṣapūrvvako'nupalambhaḥ tavdivikrānyapadārthagrāhipratyakṣātmakaḥ
sādhanamasyeti “pratyakṣānupalambhasādhanaḥ kāryakāraṇabhāvaḥ”|
yastvanupalambhasāpekṣeṇa pratyakṣeṇa sādhyata iti prāguktaḥ so'nupalambhapūrvvakaṃ pratyakṣaṃ
sādhanamasyeti anupalambhapratyakṣasādhana iti vaktavyaḥ| “tasya” kāryakāraṇabhāvasyānvayavyatirekātmanaḥ
“siddhiḥ” niścayo “yathoktābhyāṃ” pratyakṣānupalambhābhyāṃ kāryahetāvanvayaniścaya
iti sambandhate|nanu cānvayaniścayo nāma kāryahetoḥ sarvvatra kāryasya bhavataḥ
svakāraṇasattayā'nugamanamityevamavasāyaḥ tat kathaṃ kāryakāraṇabhāvasiddhirevā'sāvucyate
? ityāśaṅkya kāryakāraṇabhāvasiddhinibandhanatvādanvayaniścayasya kāraṇe kāryopacārādananyopāyasādhyatāṃ
darśayitum, darśanamātranibandhanaṃ ye tamicchanti tanmataniṣedhārthamasāvevamukta
iti darśayannāha- “kāryakāraṇabhāva eva hi” kāryakāraṇabhāve satyeva ‘hiḥ’ yasmāt
“arthāntarasya” sādhyād vyatiriktasya, yastvavyatiriktaḥ tasya viparyaye bādhakapramāṇavṛttyā
tādātmyaniścayādevānvayaniścaya iti pūrvvamuktamevetyarthāntaragrahaṇam| tasyārthāntarasya
“evaṃ syāt”| katham ?| ‘yatra nāma kvacid dhūmaḥ tatrāvaśyamagniḥ’ iti niyamena ‘agneḥ
tatra bhāvaḥ’ ityevaṃrūpo'nvayaniścayaḥ| yastvakāryakāraṇabhāve'pi rasasyārthāntarasya
rūpeṇānvayaniścayaḥ sa ekasāmagryadhīnatayā tasya svakāraṇāvyabhicāradvāraka evetyadoṣaḥ|atha
yadi nāma kāryamagnerdhūmastathāpi kimiti yatrāsau tatrāvaśyamagnirbhavati yataḥ kāryakāraṇabhāvasiddhinibandhano'nvayaniścaya
ucyata ityāha-“agneḥ bhāve eva” sattāyāmeva ‘hiḥ’
yasmāt “bhāvaḥ” sattā dhūmasya “kāryatvamiti”| tasmāt kāryakāraṇabhāve satyeva yathokto'nvayaniścaya
iti| yadi hi yatra dhūmastatrāvaśyamagnirnna syāt tadā'gnimantareṇāpyasya bhāvād
agnibhāva eva bhāvalakṣaṇaṃ kāryatvaṃ hīyeta|[33. anupalabdhāvanvayaniścayopāyakathanam|]idānīmanupalabdhāvanvayaniścayamāha-“anupalabdhāvapi”
na kevalaṃ svabhāvakāryaheto(tvo)ranvayaniścaya
uktaḥ kintvanupalabdhāvapyanvayaniścaya ucyate| kiṃrūpo'sau ? ityāha- “asadvyavahārasya”
sādhyadharmmasya yogyatāyāśca sādhyatvāt tadyogyatā'savdyavahāro'bhipretaḥ,
tasya, upalabdhilakṣaṇaprāptasya yā “anupalabdhiḥ” tadanyopalabdhirūpā ta“nmātre” nimittāntarānapekṣaṇī,
yā “vṛttiḥ” pravṛttirasavdyavahārasya tasyāḥ “sādhanaṃ” siddhiḥ anupalabdhavanvayaniścayaḥ|
kutaḥ punarasavdyavahārasya tanmātre vṛttirbhavati ? ityāha- “nimittāntarābhāvopadarśanāt”
iti| yadā hyasavdyavahārasya yathoktānupalabhdivyatiriktaṃ buddhivyapadeśārthakriyāvirahādikaṃ
nimittaṃ na bhavatīti sādhyate tadā yathoktānupalabdhimātre'sya vṛttiḥ
siddhā bhavati| tathā(tayā) cānupalabdhāvanvayaniścayaḥ| anyathā hi nimittāntarāpekṣāśaṅkāyāṃ
satyāmapi yathoktānupalabdhau nāvaśyamasavdyavahārasya bhāva iti kuto'nvayaniścayaḥ
syāt ?| nimittāntarābhāvastu vistarato vādanyāya ukta iti tata evāvadhāryaḥ|athavā savdyavahārasya
yannimittamupalabdhilakṣaṇaprāptasya sattvam tad asavdyavahāranimittādanyatvāt
nimittāntaraṃ tatrānupalabdherabhāva upadarśyate yena pramāṇena tadevamuktam, tena, sati
vastuni tasyā asambhavaniścayād anupalabdhāvanvayaniścayaḥ| tacca tavdyatirekacintāyāṃ darśayiṣyāmaḥ|tadevaṃ
trayāṇāmapi hetūnāṃ yathāsvaṃ pramāṇenānvayaniścaya uktaḥ| svabhāvahetau
viparyaye bādhakapramāṇavṛttyā tādātmyasiddhinibandhanatvāt, kāryahetau pratyakṣānupalambhābhyāṃ
kāryakāraṇabhāvasiddhinimittatvāt, anupalabdhau nimittāntarābhāvaprasādhakapramāṇastadabhavasiddhihetutvācceti|[34.
kāryasvabhāvayorvyatirekaniścayopāyakathanam|]samprati
trayāṇāmapi hetūnāṃ svasvapramānanibandhanaṃ vyatirekaniścayaṃ pratipādayitukāma āha- “vyatirekaniścayo'pi”
na kevalamanvayaniścayo yathāsvaṃ pramāṇanibandhanastayoruktaḥ api tu “vyatirekaniścayo'pi
kāryasvabhāvahetvo” ryathāsvaṃ pramāṇanimitta ucyate|kaḥ punarasau ? “sādhyābhāve'bhāvasiddhiḥ”|
yāvatadātmaka[tadātmakau hetū kāraṇavyāpakarūpasādhyasya sādhakau]
sādhyābhāve cābhāvasiddhistayoḥ| kena pramāṇena ?| “kāraṇavyāpakānupalabdhibhyāṃ”| kāryahetau
kāraṇānupalabdhyā sādhyābhāve'bhāvaniścayaḥ| svabhāvahetau vyāpakānupalabdhyā| kadā
punaste anupalabdhī sādhike tasya bhavataḥ ?| “kāryakāraṇavyāpyavyāpakabhāvasiddhau” pratyakṣānupalambhābhyāṃ
kāryakāraṇabhāvasiddhau satyāṃ kāraṇānupalabdhiḥ kāryahetau sādhyābhāve'bhāvasya
sādhikā, viparyaye ca bādhakapramāṇavṛttyā tabhdāvatāsiddhitaḥ| vyāpyavyāpakabhāvasiddhau
satyāṃ vyāpakānupalabdhiḥ svabhāvahetau sādhyābhāve'bhāvasya sādhiketi| tadevaṃ
bruvatā ubhayatra tādātmyatadutpattilakṣaṇapratibandhaniścayādeva dvayorapyanvayavyatirekayoḥ
niścaya iti uktaṃ bhavati| ata evānyatra-“kāryakāraṇabhāvād vā” ityādi uktam| kīdṛśībhyām
? “dṛśyaviṣayābhyāṃ” dṛśyo viṣayo yayoste tathokte| yadi kāraṇavyāpakāvupalabdhilakṣaṇaprāptau
bhavatastadā tadanupalabdhī sādhyābhāve'bhāvaṃ sādhayata iti yāvat| kadā punastayoḥ
dṛśyaviṣayatāviśeṣaṇamapekṣyate ? ityāha-“uddiṣṭaviṣayasya” uddiṣṭaḥ- kathito viṣayaḥ-
ādhāro vaidharmmyadṛṣṭāntalakṣaṇo yasya sādhyābhāve'bhāvasya tasyopadarśane kriyamāṇe|
tatrāpi kasmād dṛśyaviṣayatā'pekṣyate ? iti cet āha- “anupalabdhi” ityādi| “anyathā” yadi
dṛśyaviṣayatāviśeṣaṇamanupalabdhyornnāpekṣyate| yadā'nupalabdhilakṣaṇaprāptaṃ viṣayaṃ vaidharmyadṛṣṭāntarūpamupādatte
tadā'nupalabdhilakṣaṇaprāptau tatra kāraṇavyāpakāvapi bhavata
iti “anupalabdhilakṣaṇaprāptasyaḥ” kāraṇasya vyāpakasya vā “kvacid” viprakṛṣṭe viṣaye sumervvādau
“abhāvāsiddheḥ” kathamābhyāṃ sādhyābhāve'bhāvasiddhiḥ syāt, kāraṇavyāpakānupalabdhyorevāsiddhatvāt
ityabhiprāyaḥ|athānuddiṣṭaviṣayasyāpyabhāvasyopadarśane'nupalabdhyorddaśyaviṣayatāviśeṣaṇaṃ
kimitti nāpekṣyate ? ityāha- “anuddiṣṭaviṣayam” anuddiṣṭo viṣayaḥ- vaidharmyadṛṣṭāntarūpo
yasmin sādhyābhāve hetvabhāvakhyāpane tat “pratibandhamātrasiddhau” satyāṃ
dṛśyaviṣayatāviśeṣaṇamantareṇāpi yasmāt “sidhyati iti” tasmāt “na tatra” anuddiṣṭaviṣaye
“vyatirekasādhane” anupalabdhyo “rdṛśyaviṣaya tāviśeṣaṇamapekṣyate” aṅgīkriyate| tathā
hi-aśeṣapadārthaparigraheṇa sāmānyenāpi bruvato yo yatra pratibaddhasvabhāvaḥ tādātmyatadutpattibhyāṃ
sa tadabhāve'vaśyameva na bhavatīti niḥsvabhāvatvā'hetukatvaprasaṅgāt| taduktam-“svabhāve'pyavinābhāvo
bhāvamātrānurodhinī|tadabhāve svayaṃ bhāvasyābhāvaḥ syādabhedataḥ||”tathā-
“kāryaṃ dhūmo hutabhujaḥ kāryadharmmānuvṛttitaḥ|sa bhavaṃstadabhāve'pi hetumattāṃ
vilaṅghyet||” iti|tatastatra dṛśyaviṣayatā'pekṣyamāṇānupakārikaiveti na tayā kiñciditi bhāvaḥ|“pratibandhamātrasiddhau”
ityanena ye pratibandhaṃ hetornna varṇṇayanti kintvadarśanamātrādeva
vyatirekamāhusteṣāṃ tadasambhavaṃ vca darśayati| tathā hi-asati pratibandhe yadi
sarvve sādhyavirahiṇo'rthā dṛśyā bhavanti tadā teṣvanupalabdhasya sādhanasyābhāvaḥ śiṣyet|
tadāha kumārilo'pi-“gatvā gatvā tu tān deśān yadyartho nopalabhyate|tadānyakāraṇābhāvādasannityavagamyate||”
iti|deśādiviprakarṣitayā tvadṛśyatve satyapi tatra hetāvanupalambhamātrasya
sambhavāt sandigdho'sāva'śeṣe sādhyābhāve sādhanābhāvalakṣaṇo vyatirekaḥ tathāvidhasyaiva
yatra yatra sādhyābhāvaḥ tatra tatra sādhanābhāva iti vīpsāpadābhyāmabhidhānāt| anvayaniścayo'pi
prākpratibandhanibandhana eva varṇṇitaḥ tatastenāpi pareṣāṃ darśananibandhanāmanvayasiddhimicchatāmabhāvo'syāpi
kathita eva, sarvvārthānāṃ hetumatāṃ sādhyadharmmavattayā
draṣṭumaśakyatvādanumātṛbhiḥ| aśeṣadeśādiviṣayasya ca sādhyānugamasya yatra yatra hetuḥ
tatra tatra sādhyam iti vīpsayā pratipādanāt| na ca katipayadeśādau sādhanadharmmasya sādhyadharmmeṇa
sahabhāvasya bhūyo darśane'pi vyāptiḥ sidhyati, asati pratibandhe kvacid bahulaṃ
tathādṛṣṭānāmapyanyāthātvasyāpi sambhavāt, tadasambhave bādhakapramāṇābhāvāt|[35. anupalabdhau
vyatirekaniścayopāyākathanam|]anupalabdhimadhikṛtyādhunā''ha- “vyatirekaniścayo'nupaladhau”
ucyata iti śeṣaḥ| kimātmako'sau ? ityāha “upalabdhilakṣaṇaprāptād” vidyamānopalambhapratyayāntarād
dṛśyasvabhāvācca “sataḥ” vidyamānāt sādhyābhāvarūpād “anupalambhasya”
tadviviktopalambhātmano yo'bhāvaḥ sato yadgrāhakaṃ pratyakṣaṃ tabhdāvalakṣaṇastasya “darśanaṃ”
darśyate- pratyāyyate'neneti darśanam upadarśakaṃ pramāṇaṃ tadātmako'nupalabdhau vyatirekaniścayaḥ|
taddhetutvācca tat pramāṇaṃ tathocyate| yadi hi sannihitānyopalambhapratyayo
dṛśyasvabhāvo bhāvo vidyamāno'pi nopalabhyeta kathamasau dṛśyasvabhāvaḥ syāt ?| yo hi
satsvanyeṣūpalambhapratyayeṣu san pratyakṣa eva bhavati sa eva dṛśyasvabhāva ākhyāyate| tasmāt
tathāvidhe sannihite'vaśyaṃ pratyakṣavṛttyā bhavitavyam, anyathā'sya na kadācidapi pratyakṣatā
syāt, viśeṣābhāvāditi| prayogaḥ-yad yanmātranimittaṃ tatsmin sati niyamena bhavati|
tad yathā-bījādisāmagrīmātranimitto'ṅkuraḥ| yathoktopalabdhilakṣaṇaprāptatāmātranimittaṃ
ca sati vastuni tathāvidhe pratyakṣamiti svabhāvahetuḥ| [ete]na pramāṇena svabhāvānupalabdhau
sādhyābhāve'bhāvalakṣaṇo vyatireko niścīyate| etacca pramāṇamanvayaniścayasyāpi nimittam|
anenaiva nimittāntare'nupalabdherabhāvopadarśanāt| kāraṇavyāpakānupalabdhyostu vakṣyamāṇayoḥ
pratibandhadvayasidvyupāya evānvayavyatirekaniścayanibandhanam| sa ca kāryasvabhāvahetvorupadarśita
eveti pṛthagnoktaḥ| tathā hi-kāraṇavyāpakayorabhāvaḥ kāryavyāpyābhāvābhyāmavaśyamanvitaḥ
kāryavyāpyābhāvavyatireke ca tabhdāvalakṣaṇe'vaśyaṃ vyatiricyate kāraṇavyāpakayorbhāvāt|
anyathā kāryavyāpyayorahetukatvaniḥsvabhāvatāprasaṅgāditi na kiñcit pṛthagabhidhāneneti|[36.
hetoḥ prakāratrayasya nāmanirdeśaḥ|]tadetāvatā granthena “pakṣadharmmastadaṃśena
vyāpto hetuḥ” iti vyākhyātam| adhunā “tridhaiva saḥ” ityetad vyākhyātumāha- “etallakṣaṇaḥ”
‘pakṣadharmmaḥ san yastadaṃśena vyāpto hetuḥ’ ityetallakṣaṇaṃ yasya sa etallakṣaṇaḥ|
“tridhaiva saḥ”| ‘saḥ’ ityetasya vyākhyānaṃ “hetu”riti, | ‘tridhaiva’ ityasya vivaraṇaṃ
“triprakāra eve” ti| tān hetūna svena svena nāmnā kīrttayati- “svabhāvaḥ kāryam anupalabdhiśceti”|
“ca”kāro hetutvasamuccayārthaḥ| “iti” śabdaḥ samāptiṃ sūcayannavadhāraṇārthameva
sphuṭayati| “yathā-anitye” kasmiṃścit śabdādau “sādhye satva(ttva)miti” svabhāvahetūpadarśanam,
“agnimati pradeśe” sādhye “dhūma iti” kāryahetoḥ pradarśanam, “abhāve ca” abhāvasya
vyavahāre ca “upalabdhilakṣaṇaprāptasyānupalabdhiriti” anupalabdherupanyāsaḥ|[37. trividhahetubāhyānāṃ
hetvābhāsatve pramāṇopadarśanam|]kasmāt punaḥ trividha eva hetuḥ ? ityāśaṅkaya
trividhahetuvyatiriktānāmarthānāṃ hetvābhāsatayā hetuviruddhayā vyāptestriṣveva hetutvaṃ
niyataṃ bhavatiti hetvābhāsatāṃ pramāṇavatīṃ tadvyatirekiṇāṃ darśayannāha- “atraiva”
svabhāvakāryā'nupalabdhyākhye “trividhahetau avinābhāvasya niyamāditi” trividhahetuvyatirikteṣvartheṣvavinābhāvā'bhāvādityarthaḥ|
tataścāvinābhāvavikalatvāt svabhāvakāryānupalabdhivyatirekiṇo'rthā
hetvābhāsāḥ prameyatvādivat ityuktaṃ bhavati| avinābhāvābhāvaśca trividhahetuvyatiriktatvādeva
tādātmyatadutpattyoravinābhāvavyāpikayorabhāvād vyāpakānupalabdhito'vagataḥ|[38.
avinābhāvanirūpaṇam|]atha ko'yamavinābhāvaḥ ? kasya cāsau ? kathaṃ vā'traiva
niyata ucyate ? ityata āha- “yathoktā vyāptiḥ vyāpakasya”- tatkāraṇatayā tabhdāvatayā ca|
yatra tadvayāpyaṃ kāryaṃ svabhāvo vā sannihitastatra bhāva eva| “vyāpyasya vā”- kāryasya
svabhāvasya vā| yatra tatkāraṇasvabhāvākhyaṃ vyāpakaṃ sannihitaṃ tatraiva dharmmiṇi na tadabhāve'pi
bhāva iti yā vyāpakavyāpyadharmmatayā vyāptiruktā sā “yathoktā vyāptiravinābhāvaḥ”|
kasya ?| “pakṣadharmmasya”| sādhyadharmmidharmmasya| “sa” evaṃrūpo'vinābhāvaḥ “tṛ(tri)vidhād”
yathoktād hetoḥ “anyatraḥ” tadvyatirekiṇyarthe “nāsti”| yato'tra ca tṛ(tri)vidhe'sti
tādātmyatadutpattyoravinābhāvena vyāptayorbhāvāt, kṛtakatvānityatvavadanayorvyāpyavyāpakabhāvāditi
“tasmādatraiva” trividhe hetau tadanyatrābhāvamukhena “niyataḥ” ucyate| tadanena
“hetvābhāsāstato'pare” ityasya “avinābhāvaniyamāt” ityupapattisahitasyārthaḥ pradarśitaḥ|
yathā ca trividhād hetoranyatrāvinābhāvo nāsti tathā prāgevoktam|yadi vā svabhāvādanyo'rtho'rthāntaram,
tacca kāryādapyanyat kāraṇamanubhayaṃ vā| anupalabdherapyanyad yathoktāyāḥ
anupalabdhimātramupalabdhirvvā pratiṣedhyasya tadanyasyāpi viruddhasyāviruddhasya vā| tatrārthāntaram
yadyanantarakāryaṃ tasyārvāgdarśibhiḥ itaravivekena lakṣayitumaśakyatvāt aliṅgatvam|
kāryadarśanāt vivekāvasāye'pi sādhyasidyuttarakālabhāvī pakṣadharmmatāvasāyo'nvayānugamanaṃ
ca vyarthaṃ| vyavahitakāryamapi kāraṇaṃ na kāryasya liṅgam, antarālapratibandhavaikalyasambhavena
vyabhicārāt| taduktam-“sāmagrīphalaśaktīnāṃ pariṇāmānubandhini|anaikāntikatā
kārye pratibandhasya sambhavāt”||iti| yogyatānumāne tu nārthāntaraṃ liṅgam|nāpyanubhayam,
apratibandhena gamakatvāyogāt| kathaṃ kṛttikodayavijñānād rohiṇyāsattiklṛptiḥ ? iti
cet| nanu sā'pi naivāsati pratibandhe yuktā viśeṣābhāvena sarvvataḥ sarvvapratītiprasaṅgāt
ityuktatvāt| tasmānnakṣatracakrasya saṅkrāntihetureva kālavyavadhānena kaścit kalpayitavyaḥ,
yathā bhūtasaṃkṣobhaḥ paścātkālabhāvino varṣasyeti hetudharmmānumānena kāryaliṅgajaiva
kalpayitavyā|anupalabdhimātramapi saṃśayahetuḥ, pramāṇanivṛttāvapyarthābhāvāsiddheḥ| upalabdhirapi
pratiṣedhyasya kathamabhāvaṃ sādhayet ?, abhrāntopalambhasyābhāvāyogāt| viruddhopalabdhistu
pratiyogyabhāvaṃ sādhayati| kintu sa virodhastabhdāve satyanyānupalambhādeva
siddha iti taddvāreṇānupalabdhireva prayuktā bhavati| anyathā'niṣiddhopalabdherabhāvāsiddheḥ|
aviruddhopalabdhiḥ punaḥ pratiṣedhe'naikāntikī, sahabhāvasambhavādaviruddhānām| na cāparaḥ
prakāraḥ sambhavatīti nāvinābhāvo'nyatra vidyata iti|

