[2. svabhāvahetunirūpaṇam|][1. svabhāvahetorlakṣaṇābhidhānam|]idānīṃ svabhāvahetostāvallakṣaṇamāha-“tatra”
hetutraye svabhāvahetostāvallakṣaṇamucyate| sādhyate yena tat sādhanam| taccāsau
dharmmaśca tasya bhāvastabhdāvaḥ| sa eva “sādhanadharmmabhāvamātra”m| tasya “anvayaḥ”|
sa yasyāsti sādhyadharmmasyāvayave samudāyopacārāt, tasmin| “svabhāvo hetuḥ”| sādhyadharmmasya
śrutatvāt tasyaiva svabhāva iti gamyate| kathaṃ punarasau sādhyadharmmasvabhāvo ?
yāvatā bhedena pratīyata ityata āha-“aparasmādaparasmācca” asato'kṣaṇikācca yā “vyāvṛtti”stasyā
yo “bhedaḥ” avadhibhedopakalpitastena hetubhūtena “sādhyadharmmāt sādhanadharmmasya”
yo “bheda”stasmin “satyapi“ “vastutaḥ” paramārthato “liṅgasvabhāva eva” sādhyadharmmasvabhāva
eva| tathā hi- ya evāsato vyāvṛttaḥ sa evākṣaṇikādapi| tata ekasmād dharmmiṇo bhedābhāvāt
sādhyasādhanadharmmāvapi paramārthato naiva bhidyete iti|[2. paramatanirāsārthaṃ sādhyadharme
sādhanadharmabhāvamātretyādiviśeṣaṇam|]yadi vastuto liṅgisvabhāva eva sādhanadharmmaḥ,
tat kasmāt “sādhanadharmmabhāvamātrānvayini” iti sādhyadharmmo viśeṣyate ?| yo hi yasya
svabhāvaḥ sa kathaṃ tanmātrānvayī na syāt ?, nīrūpatvaprasaṅgādatatsvabhāvatā vā ityata
āha-hetuḥ svabhāvo yasya sādhyadharmmasya tasmin “hetusvabhāve” “sādhyadharmme” sati “anvayavyabhicārābhāvāt”
sādhanadharmmabhāvamātrasya yo'nvayastasya vyabhicārābhāvāt| sambhave
vyabhicāre ca viśeṣaṇaṃ yuktam| atra tu sambhava eva na vyabhicāra iti “viśeṣaṇamayuktameva|
tathāpi” svabhavahetulakṣaṇe kriyamāṇe yadetat “sādhyadharmmasya” “tanmātrānvayena” sādhanadharmmabhāvamātrānugamanena
viśeṣaṇaṃ “tat paramatāpekṣaṃ” naiyāyikādīnāṃ vipratipattestanmatāpekṣaṃ
na tu svamatāpekṣam|tāmeva paravipratipattiṃ darśayannāha- “pare hi” naiyāyikādayaḥ
“arthāntaranimittaḥ” janakādarthādanyo yo'rtho vegavaddravyayogādiḥ tannimittam|
te hyevamāhuḥ-vegavaddravyayogādavayaveṣu karmmāṇyutpadyante| tebhyo'vayavavibhāgaḥ| tatastatsaṃyogavināśastadārabdhaṃ
kāryadravye'pi (kāryadravyamapi) naśyatīti| evamarthāntaraṃ
nimittaṃ| tata eva “arthāntaranimittapekṣamāṇaṃ” kṛtakatvādibhāve'pyabhāvād “atabhdāvamātrānvayinaṃ”
tasya kṛtakatvādeḥ bhāvaḥ sattā saiva tanmātraṃ tasyānvayaḥ sa yasyāsti sādhyadharmmasya
anityatvalakṣaṇasya tadviparītam “api” kṛtakatvādeḥ “svabhāvamicchanti” yataḥ tato
viśeṣaṇaṃ kṛtam| tena ca viśeṣaṇena tathāvidhasyārthāntaranimittasya vināśasyātatsvabhāvatāmāha
lakṣaṇe viśeṣaṇakāraḥ| svasattāmātrabhāvinyeva svabhāvatvaṃ nānyatreti viśeṣaṇena
sūcanāt|[3. hetumati vināśe sādhye kṛtakatvasya vyabhicāritvam|]tathā, “tasmin” arthāntaranimitte
sādhye “hetoḥ” kṛtakatvādeḥ vyabhicāramanaikāntikatāṃ cāha| atrodāharaṇaṃ “yathā
hetumati vināśe” sādhye “kṛtakatvasya” hetoḥ “atatsvabhāvatā vyabhicāraśceti”|nanu ca kṛtakatvasvabhāvatā
anityatāyā bhedopagamāt neṣṭaiva paraistat kimucyate- “atabhdāvamātrānvayinamapi
svabhāvamicchanti” iti ?| evaṃ manyate- vyatiriktāvapi kṛtakatvānityatvākhyau dharmmāvabhyupagacchabhdiravaśyam
‘abhūtvā bhavanaṃ bhūtvā cābhavanamanavasthāyisvabhāvatvam’
abhyupagantavyam, anyathā''tmādiṣvapi kṛtakatvānityatve viśeṣābhāvād bhavetām| tato yadeva‘abhūtvā
bhavanaṃ bhūtvā ['bhavanaṃ] cānavasthāyitvam’ upādīyate bhāvasya tayoreva taddarśanabalotpannakṛtakatvāniyatvabhedāvabhāsikalpanādvāreṇa
sādhyasādhanabhāvo'stu, kiṃ vyatiriktadharmmakalpanayā
?| kalpayitvā'pi vastvātmana evārthakriyānibandhanatayā tadarthibhiḥ
cintyatvāt| taduktam-“sadasatpakṣabhedena śabdārthānapavādibhiḥ|vastveva cintyate hyatra pratibaddhaḥ
phalodayaḥ||arthākriyā'samarthasya vikā(cā)raiḥ kiṃ tadarthinām ?|ṣaṇḍhasya rūpavairūpye
kāminyāḥ kiṃ parīkṣayā ?||”iti| tasmād dṛṣṭā api bhāvāḥ kenacidātmanā tadanyavyāvṛttena
kathañcinniścitāḥ tadanyenāpyatadrūpavyāvṛttenātmanā bhrāntikāraṇasabhdāvādaniścīyamānāḥ,
niścitāniścitayo rūpayoḥ pramāṇāntarataḥ pratibandhāvasāyāpurovarttino'numānato niścīyate
iti anityatāsvabhāvabhūtasyaiva kṛtakatvasya vināśaṃ prati liṅgatā yuktā| tathā ca
vināśasvabhāva eva kṛtakatvākhyo hetuḥ tairyathoktanyāyādiṣṭo bhavati| tasyā'tanmātrānvayitve'rthāntaranimittatayā
viśeṣaṇenātatsvabhāvatā kathyate|syānmatam-kṛtakatvena sākṣad hetumān
vināśo'numīyate tataḥ prākpradhvaṃsābhavaviśeṣaṇā sattā tatsamavāyo vā'nityatā vyavasthāpyate|
ata evātmādiṣvanityatāprasaṅgābhāvaḥ| vināśa iti ca na bhāvābhāvaṃ pradhvaṃsalakṣaṇaṃ
manyāmahe| kṛtakatvaṃ tu svakāraṇasattāsamavāyam| tasya viśeṣaṇena vināśo'sva(śāsva)bhāvatākhyāpane
na kiñcidaniṣṭamiti|tadayuktam, tathāvidhasya vināśasya hetumattāvirodhāt,
svayameva caitadācāryo vakṣyati| na ca tenānumitena kiñcit, tasyārthakriyāsāmarthyavikalatvāt|
sukhaduḥsvasādhane jñātvā yathārhaṃ pratipitsavo hi kiñcit parīkṣante na vyasanitayā|
tasmādanenāsthirasvabhāvataiva bhāvasyānumātavyā| saiva ca hetumatī kalpanīyā| anyathā
bhāvāvilakṣaṇasya pradhvaṃsābhāvasya mugdarāderudaye'pi tasya bhāve'nupayogāt sa bhāvastadavastha
eveti kathaṃ tadviśeṣaṇā sattā tatsamavāyo vā anityatā syāt?| avicalitarūpasya ca
bhāvasya mugdarādikṛtapradhvaṃsābhāvaviśeṣaṇau sattāsamavāyau yadyanityatā, kiṃ nātmāderapi
? iti prasaṅga tadavastha eva| svakāraṇasamavāyo'pi cābhūtvā bhavanamanicchato na sidhyati|
abhūtvā bhavata eva ca yā sattā saiva kṛtakatvaṃ varṇyate| na ca sattāsamavāyayornnityatayopagatayorniratiśayatvāt
prākpradhvaṃsābhāvau viśeṣaṇaṃ yujyete| abhūtvā bhavanopagame
ca tadeva kṛtakatvamasthirasvabhāvatā ca vināśo'stu| kiṃ niṣphalayā apramāṇikayā pramāṇabadhitaya'rthāntarakalpanayā
?| evaṃ kṛtakatvavināśayostādātmyopagamo'vaśyambhāvī pareṣāmapi|
tato vināśasyāsthāyitvalakṣaṇasyārthāntaranimittatopagame kṛtakatvasyātatsvabhāvatā viśeṣaṇena
khyāpyate| tanniṣpattāvaniṣpannasya bhinnahetukasya ca tatsvabhāvatvāyogāt|tathā,
tasmin sādhye kṛtakatvasya vyabhicāraḥ| tathā hi-ye yatra hetvantarāpekṣiṇo na te tatrāvaśyambhāvinaḥ,
yathā vāsasi rāgaḥ| hetvantarāpekṣī ca kṛtakeṣvapi bhāveṣu pradhvaṃsābhāva iti
viruddhavyāptopalabdhiḥ|nanu vāsasi rāgasya parimitahetutvāt tasya ca svakāraṇāyattasannidhānatvāt
tadāśrayasya ca vidhurapratyayopanipātenāsthiratayā nāvaśyambhavitā yuktaiva|
na punarvvināśasya, taddhetūnāmānantyādavaśyaṃ kasyacid ghaṭādiṣu sannidheḥ| na ca vināśasyāśrayaṃ
prāk taddhetusannidheḥ kecidupaghnānti, yatastadabhāvād vināśo nārabhyeteti|tadayuktam,
yato yadyapi bahulaṃ vināśakāraṇāni santi tathāpi teṣāṃ svakaraṇāyattasannidhitvāt
tathā tatkāraṇānāṃ ca sa nnihitānāmapi virodhināmapyānatyāt tabhdāve tacchaktipratibandhānnāvaśyaṃ
hetavaḥ phalavanta iti kaścinna vinaśyedapīti vyabhicāro na nivartate| nanvayaṃ vāsasi
rāgaḥ sāpekṣo'pi yadi sarvvatropalabhyeta tataḥ kimavaśyambhāvī na syāt ?| syād, yadi
tathopalabhyeta| sa tvanyathā'pi gṛhyate| yadyevaṃ na tarhi sarvvatropalabdhasya vināśasyānyathābhāvaśaṅkayā
manasi kheda ādhātavyaḥ| kiṃ vā punarbhavān samastavastuvistaravyāpijñānālokaḥ
?, yenaivaṃ vadati| tathābhāve vā kathamanumānavṛttirdṛṣṭe na vaiphalyamaśnuvīta
?| kasyacit tu hetukṛtavināśadarśane'pi hetvāyattajanmanamanyathā'pi darśanād upajātāśaṅko
deśakālasvabhāvaviprakṛṣṭeṣu kathaṃ tathābhāvaṃ niścinvīta ?| kṛtakamapi cāyaṃ bhavabhāvalakṣaṇaṃ
vināśaṃ nityamupaiti, tadvināśopagame bhāvasyonmajjanaprasaṅgāt| na cāsya ghaṭāderiva
vināśaheturupalabhyate kaściditi| taduktam-“ghaṭādiṣu yathā dṛṣṭā hetavo dhvaṃsakāriṇaḥ|naivaṃ
nāśasya so'hetustasya saṃjāyate katham ?||”iti| tataḥ kṛtakatva vināśe sādhye tenaiva
vyabhicāraḥ kiṃ neṣyate ?|bhāvānāmayamaikāntika eva dharmma iti cet, kutaḥ punaretadavasitam
?| teṣāmanyathābhāvasyānupalambhāditi cet| nanvayamanupalambho bhavannapyātmāderanivarttakaḥ
sattāyāḥ, kathamanyatrānyathābhāvaṃ nivarttayati ?| tasyānumānenopalambhāditi
yadyucyeta tadā tatrāpyanumāne vipakṣe vṛttimanupalambha eva hetoḥ kathaṃ nivarttayati ?
iti yatkiñcidetat| tasmāt sādhūktam- ‘ hetumati vināśe kṛtakatvasyāsvabhāvatāṃ vyabhicāraṃ
cāha’ iti alamatijalpiteneti|[4. parārthānumāne sādharmyavaidharmyaprayogodāharaṇam|]idānīṃ
yadyapi svārthānumānaṃ prakṛtaṃ tathāpi kaścit prayogadarśanābhyāsāt prayogabhaṅgayaiva
pratipadyata iti svārthanumāne'pi tatsvambhavāt prasaṅgena parārthānumānaṃ ca vyutpādayitumāha-‘tasya”
svabhāvahetoḥ “dvidhā” trailakṣaṇyapratipādako vacanodāhāraḥ “prayogaḥ”| tameva
darśayati-samāno dharmmo yasya tasya bhāvaḥ tena “sādhya(dha)rmyeṇaikaḥ” prayogaḥ| “aparo”
visadṛśo dharmmo yasya tasya bhāvaḥ tena “vaidharmyeṇa”|yathākramamanayorudāharaṇamāha-
“yathā yat sat”| yadyatsaditi vīpsāpradhāno yacchabdaḥ| “tat sarvvam” iti tacchabdo'pi
vīpsāpradhāna eva| atra sarvvagrahaṇena cāśeṣaparigrahād bahirvyāpternirāsaḥ| “yathā ghaṭādayaḥ”
iti| yasya sattvakṣaṇikatvayoḥ pratibandhaprasādhakaṃ pramāṇaṃ ghaṭādau pravṛttaṃ taṃ
prati tatra smṛtisamādhānārthaṃ dṛṣṭāntavacanaṃ na sādhyasiddhyartham| dṛṣṭāntamātrataḥ
sādhyasiddherabhāvāt| na hyekasya tathā bhāve sarvvastathā bhavati, atiprasaṅgāt| “saṃśca
śabdaḥ” iti pakṣadharmmopasaṃhāraḥ|vaidharmyaprayogasyodāharaṇam-“tathā” ityādi| tathāśabdaḥ
samuccaye| vaidharmyeṇa ca prayoga udāhriyate| atrāpi sarvvagrahaṇaṃ vibhaktivipariṇāmena
sambandhanīyam “kṣaṇikatvābhāve” sarvvasmin “sattvā(ttvā)bhāvaḥ” iti|prayogadvaye'pi sarvvagrahaṇasya
phalaṃ darśayannāha- “sarvvasmin sādhanadharmavati” dharmmiṇi na dṛṣṭāntadharmmiṇyeva
“sādhyadharmmasyo” pasaṃharaṇaṃ “upasaṃhāro” ḍhaukanaṃ tena yā “vyāptiḥ” ‘vyāpakasya
tatra bhāva eva’ ityādirūpā tasyāḥ pradarśanaṃ pratipādanaṃ tadeva “lakṣaṇaṃ” yayoḥ
tau tathoktau| tataśca ye sādhyadharmmiṇaṃ parihṛtya bahirvyāptiṃ pradarśayanti te- yadyapi
dṛṣṭāntadharmmiṇi sādhyadharmmeṇa sādhanadharmmo vyāptaḥ tāvatā'sya sarvvatra tathābhāvābhāvāt
sādhyasiddhirayukteti- nirastā bhavanti| sarvvatra vā sādhyadharmmeṇa sādhanadharmmasya
vyāptiḥ tabhdāve, sā tathāvidhaiva kinna pradarśyate yenāsamarthā bahirvyāptirākhyāyate
?| na hi ‘sa śyāmaḥ, tatputratvāt, paridṛśyamānaputravad’ iti tatputratvasya śyāmatvena
sādhyād bahiḥ paridṛśyamānaputre vyāptipradarśane'pi sādhyasiddhirbhavati| tasmād yaiva
sarvvopasaṃhāreṇa vyāptiḥ pramāṇasiddhapratibandhanibandhanā sādhyasiddhau samarthā saiva
tatsmṛtaye pradarśanīyā| na ca sarvvopasaṃhāreṇa vyāptipradarśane'pi dharmmaviśiṣṭo dharmyapi
tadaiva pratīyate, yataḥ pakṣadharmmopadarśanottarakālabhāvino'numānasya smṛtitvaṃ syāt|
tasyāḥ sādhyadharmmiṇi sādhyadharmāvinābhūtasādhanadharmmapratītinibandhanatvena tadupadarśanāt
prāgasambhavāt| tatpūrvvikāyāṃ ca vyāptau anantaraṃ viśeṣaviṣayamanumānaṃ kathaṃ
smṛtiḥ syāt ? iti|[5. vaidharmyaprayoge'pi vyāptipradarśanaṃ saṃgatam|]nanu ca sādharmyaprayogasya
vyāptipradarśanalakṣaṇatvaṃ yuktam, sādhanadharmme sati sādhyadharmmasyavaśyāmbhāvitāpradarśanāt;
vaidharmyaprayogasya tu katham ?| tatra hi kevalaṃ sādhyābhāve hetvabhāvaḥ
kathyate, na tu hetau sati sādhyasya bhāva eveti| naiṣa doṣaḥ| na hyatra sādhyābhāve hetvabhāvastuccharūpo
darśyate, tasya heturūpatāvirodhāt| vastudharmmo hi sattvādiko hetuḥ| tasyātmana
evābhāvaḥ kathaṃ [hetusva]rūpaṃ bhaviṣyati, yatastrirūpo heturbhavet| kintu nivṛttau
nivṛttidharmmakatvaṃ svagato dharmma upadarśyate vaidharmyaprayogeṇa, tathāvidhe ca sādhanadharmme'vaśyaṃtayā
sādhyadharmmasya bhāvaḥ pratīyata eva, anyathā tannivṛttau nivṛttidharmmakatvasyaivāyogāditi
na vyāptipradarśanalakṣaṇatvaṃ vaidharmyaprayogasya na yujyate|[6.
pratijñāprayogasya nairarthakyam|]nanu dvividhe'pi prayoge pratijñāprayogo nopadarśitaḥ
tat kathaṃ tadarthāvagatiḥ ?, tadarthapratyāyanāya ca sādhanaprayogo'bhimataḥ ityata āha-
“atra” anayoḥ prayogayoḥ “pakṣadharmmasambandhavacanamātrasāmarthyādeva” vakṣyamāṇakāt
“pratijñārthasya” dharmmadharmmisamudāyalakṣaṇasya sādhyasya “pratīteḥ” hetoḥ “na” “pratījñāyāḥ
prayoga upadarśitaḥ”| paraḥ sāmarthyamanavavudhyamāna āha- “apradarśite” vacanena “prameye”
sādhye “kathaṃ” na kathañcit “tatpratītiḥ” pratijñārthapratītiḥ “iti” evaṃ “ced” yadi
manyase tadā svārthānumānakāle “svayaṃ” paraṃ pratipādakamantareṇa “pratipattau” prameyasya
“ka upadarśayitā” ? naiva kaścit| svayameva tu sādhyavinābhūtasādhanadharmmadarśanāt
prameyaṃ pratipadyate tatha parārthānumāne'pi tata eva tatpratītirastu kiṃ pratijñāvacanena
?|yadi svayaṃpratipattikāle na kaścit prameyasyopadarśayitā kathaṃ tarhi tatpratipattiḥ
? ityata āha- “pradeśasthaṃ” sādhyadharmmiṇi sthitaṃ “dhūmaṃ” sādhanadharmmaṃ “upalabdhavataḥ”
pratyakṣeṇa dṛṣṭavataḥ sataḥ “tasya” dhūmasya “agninā” sādhyadharmmeṇa pramāṇataḥ pratibandhaniścayabalāt
prākpratipannāyāḥ “vyāpteḥ” avinābhāvasya “smaraṇe” sati “tatsāmarthyādeva”
pakṣadharmmagrahaṇavyāptigrahaṇasāmarthyādeva pratijñāprayogarahitād “agniratra iti”
evaṃrūpā “pratijñārthapratītirbhavati”|syānmatam-tatrāpyasya karṇṇapiśācikādiḥ prameyaṃ
kathayatyevetyata āha-“na ca” naiva “tatra” svārthanumānakāle “kaścit” karṇṇapiśācikadiradṛśyo
“‘agniratra’- iti” evam “asmai” pratipatre(tre) prameyaṃ “nivedayati” kathayati| yadi
bhavān satyavādī naivaṃ vaktumarhati| tathā hi-vayamapi pradeśasthadhūmadarśanāt tasyāgninā
vyāptismaraṇasāpekṣādagniṃ pratipadyāmahe| na cāsmabhyaṃ kaścit nivedayati ‘agniratra’
iti, bhavati ca tatpratipattiḥ, tathā tadanyasyāpi sā yuktarūpaiveti|yadyapi na kaścit nivedayati
tathāpi svayameva prameyaṃ vyavasthāpya tatpratipattaye liṅgamanusariṣyatīti cet,
āha- “nāpi” na kevalaṃ na kaścit nivedayati “svayamapi prāgeva” liṅgavyāpārāt na pratipadyate
“kiñcid” agnyādikam| kasmāt ? iti cet, “pramāṇaṃ” hetum “antareṇa” vinā ‘agniratra” ityevaṃ
pratīteḥ “nimittābhāvāt”| trirūpo hi hetuḥ parokṣārthapratīternnimittam, tadabhāve
sā kathaṃ bhavet ?| atha liṅgamantareṇāpyevaṃ pratītirbhavatiti brūyāt tadā pratītāviṣyamāṇāyāṃ
liṅgasya vaiyarthyam, tasyānumeyapratipattyarthatvāt, tena vinā tatpratipattau kathamasya
niṣprayojanatā na syāt ?|atyantamūḍhatāṃ ca parasya darśayannāha- “svayameva” svatantra
eva ‘agniratra’-iti vyavasthāpya| kathaṃ svatantro vyavasthāpayati ?| “akasmāt” pramāṇamantareṇa
vyavasthāpanāt “tatpratipattaye” nirnnimittavyavasthāpitaprameyapratipattyarthaṃ
“paścāt” “liṅgaṃ” tannimittam “anusaratīti ko'yaṃ pratipatteḥ kramaḥ ” paripāṭiḥ ?| tathā
hi-prathamaṃ liṅgānusaraṇam, tataḥ sādhyapratipattiriti vipaścitāṃ kramaḥ| ayaṃ tvapūrvvo'numātā
yastadviparyayamāśrayata iti upahasati| yattalloke gīyate-śīro muṇḍayitvā nakṣatraṃ
pṛcchatīti tattulyatvādasya kramasya| tasmāt pakṣadharmmagrahaṇavyāptismaraṇasāmarthyādeva
svayaṃ pratipadyate| tacca pratipādakaṃ kathitemaveti na kiñcit prameyanirddeśena|yadi
nāma svārthānumānakāle svayameva sādhyaṃ pratipadyate tad yuktameva, liṅgasyāpi tatra svayameva
pratipatteḥ| parārthānumāne tu parato yathā liṅgaṃ pratyeti tathā prameyamapi parata
eva pratyetavyam| ato yukta eva pratijñāprayoga ityata āha-“pareṇāpi” na kevalaṃ svayameva
prāg vyavasthāpyamānaṃ plavate pareṇāpi vādinā “tat“ prameyam “ucyamānaṃ plavat eva” tadvacanasya
sandigdhārthabhidhāyakatayā sādhyaniścayānaṅgatvāt prameyagāmbhīryānavāgāhinaḥ
paramparayā'pyatatsambaddhasya vivakṣāmātranibandhanatayoparyevāvasthāpanāt| kasmāt plavate
? iti cet, “upayogābhāvāt ” nāsya sādhyapratītiṃ prati kaścidupayogaḥ, tatpratyāyanasamarthāsyānabhidhānāditi
yāvat|parastūpayogamātraṃ kadācid brūyād ityāśaṅkayāha- “viṣayopadarśanaṃ”
hetoryo viṣayaḥ sādhyaṃ tadupadarśanaṃ pratijñāvacanasyopayogaḥ “cet matam”| atrāha
“tenaiva” viṣayeṇa, “tāva”cchabdaḥ krame| viṣayasyopadarśyamānasyārthavattāyāṃ tadupadarśanaṃ
pratijñāvacanasya prayojanaṃ bhavet| viṣayeṇaiva tu darśyamānena “ko'rthaḥ” kiṃ prayojanam
?|nanu sādhyapratītiḥ sādhyarmyavatprayogādipratītiśca viṣayopadarśanasyārthaḥ| tatastudupadarśanaṃ
pratijñāvacanasya prayojanam| tathā hi-asati sādhyanirdeśe ‘yat kṛtakaṃ tadanityam’
ityukte ‘kimayaṃ sādharmyavāna prayogaḥ ? uta vaidharmyavān ?’ iti na jñāyeta| ubhayaṃ
hyatrāśaṅkyate-kṛtakatvenānityatve sādhye sādharmyavān, nityatvenākṛtakatve vā vaidharmyavān
iti| ‘anityaḥ śabdaḥ’ ‘akṛtako vā’ iti tu pratijñāvacane satyubhayamasandigdhamavagamyate|
hetuviruddhānaikāntikapratītiśca na syāt| pratijñāpūrvvake tu prayoge ‘anityaḥ
śabdaḥ, kṛtakatvāt’ iti hetubhāvaḥ pratīyate, ‘nityaḥ, kṛtakatvāt’ iti viruddhatā, ‘pratyatnānantarīyakaḥ
kṛtakatvāt’ ityanaikāntikatvam| hetośca trairūpyaṃ na gamyeta, tasya sādhyāpekṣayā
vyavasthānāt| sati pratijñāvacane avayave samudāyopacārāt sādhyadharmmī pakṣa iti
tatra vṛttasya kṛtakatvasya pakṣadharmmatvaṃ; sādhyadharmmasāmānyena ca samāno'rthaḥ sapakṣa
iti tatra varttamānasya sapakṣe sattvam; na sapakṣo'sapakṣa iti sādhyadharmmavirahiṇyavṛttasyāsapakṣe'pyasattvaṃ
pratīyeta ityāśaṅkayāha- “yadi pratīti” sādhyasya niścayalakṣaṇā
sādharmmyavatprayogādeśca svarūpāvadhāraṇātmikā| “anyathā” pratijñāvacanamantareṇa “na syāt
tadā” yaduktaṃ sādhyasidhyarthaṃ sādharmyavatprayogādijñānārthaṃ ca viṣayopadarśanam iti
tat “sarvvaṃ śobheta” yāvatā svarthānumānakāle pratijñāvacanamantareṇāpi pakṣadharmmagrahaṇa
sambandhasmaraṇataḥ sādhyasiddhilakṣaṇā bhavatyeva pratītiḥ ityākhyātameva| tadvat parārthe'pyanumāne
bhaviṣyati| yata evaṃ “tasmāt” “eṣa” pratijñāprayogavādī yadā svayaṃ sādhyaṃ
pratyeti tadā svayaṃ sādhyasya “pratītau” viṣaya upasthāpyate yena pratijñāvacanadvāreṇa
puṃsā “kenacit” tena “vināpi” “pratiyan” sādhyaṃ niścinvan liṅgasāmarthyadeva| yadā'smābhiḥ
pratipādyate tadā “asmān kāryiṇo dṛṣṭvā vyaktaṃ” pratijñāprayogalakṣaṇaṃ “mūlyaṃ mṛgayate”|
ka iva ? “parvvabrāhmaṇa iva”| yathā dakṣiṇāmantareṇāpyanyadā aurdhvarathiko brāhmaṇo
bhuñjāno'nyadā śrāddhādiparvvaṇyarthinaṃ śraddhāluṃ bravīti-yadi me ghṛtapūraṃ ghṛtapūraṃ
prati rūpakaṃ dadāsi tato'haṃ bhuñje nānyatheti| tena tulyo bhavānapīti|kiñca, yadapi
bravīṣi-parārthānumānakāle yathā liṅgaṃ pareṇānabhidhīyamānaṃ na pratyeti pratipādyastathā
sādhyamapīti| tadaitad yujyate yadyasau vādivacanamātreṇa liṅgamapi niścitya tadanusāreṇa
sādhyamavagacchet, parapratītyarthinaśca tadā vayamapi pratijñāṃ kinna prayuñjmahe liṅgavacanarahitām
?| asmadvacanasyaiva taṃ prati pramāṇatayā, tata evānumeyapratīteḥ, tadvacanasya
caritārthatvāt| na caitadasti, yataḥ “asmadvacanādapi” na kevalaṃ svārthānumānakāle asmadvacanamantareṇa
ityapiśabdaḥ| kintu yadāpyasmadvacanaṃ pravṛttaṃ tadāpi “naiva” asmadvacanāt
“liṅgamapi pratyeti” kuta eva sādhyasiddhye'nusariṣyati ?| api tu svayamasya yadi talliṅgaṃ
kutaścit pramāṇataḥ siddhaṃ bhavati “asmadvacanena tu” kevalaṃ tatra “smṛtisamādhānamātraṃ
kriyate”| tadā svayaṃ siddhameva liṅgamanusṛtya sādhyaṃ pratyeti| nāsmadvacanāt pānīyamapi
pibatīti| “tasmāt” “ko'nayoḥ” pratijñāvacanāvacanātmikayoḥ “avasthayorvviśeṣaḥ”
?, ubhayatra svayaṃsiddhaliṅgasāmarthyādeva sādhyapratīterna kaścit| tataḥ svaparārthānumānayoḥ
svayaṃsiddhaliṅgānusaraṇam, tataḥ sādhyapratītiṃ ca prati viśeṣābhāvāt pratijñopanyāsaḥ
parārthānumāne'pi vyartha eva| liṅgamapi hi tāvadatra nābhidhīyate yadi tat pūrvvaprasiddhaṃ
svayamanusmaret kimaṅga punaḥ sandigdhārthābhidhāyakaṃ pratijñāvacanamupādīyate ?|syānmatam-yadi
nāma sādhyasiddhau pratijñāvacanasya nopayogastadartho'sya prayogo mā bhūta,
sādharmyatvatprayogādijñānārthaṃ tu tadupadānamavasthitameva, tasyānyathā pratītyabhāvāt
ityata āha- “dṛṣṭā ca sādharmyavatprayogādeḥ pratijñāvacanamantarenāpi pratītiḥ, ” tatastadartho'pi
pratijñopanyāso na śobhate|kutaḥ punaḥ sādharmyavatprayogāderasati sādhyanirddeśe
pratītiḥ ? ityāha-pakṣadharmmasambandhavacanamātrāditi”| evaṃ manyate- naiva hi kaścit ‘yat
kṛtakaṃ tadanityam” etāvanmātramabhidhīyā''ste, sādhananyūnatayaivāsya parājayāt, kintvavaśyaṃ
hetordvarmmiṇyupasaṃhāraṃ karotīti| tatra yadi ‘kṛtakaśca śabdaḥ’ iti brūyāt tadā
sādhya(dha)rmyavatprayogapratītiḥ, atha ‘nityaśca’ ityabhidadhyāt tadā vaidharmyavata iti
sambandhavacanapūrvvakāt pakṣadharmmavacanāt prayogadvayāvagatiḥ|hetuviruddhānaikāntikā api
pakṣadharmmavacanamātreṇa na pratīyante| yadā tu sambandhavacanamapi kriyate tadā kathamapratītiḥ?|
tathā hi- ‘yat kṛtakaṃ tadanityam’ iti pakṣadharmmavacane satyukte heturavagamyate,
vidhiyamānenānūdyamānasya vyāpteḥ| ‘yatkṛtakaṃ tannityam’ ityabhidhāne viruddhaḥ, viparyayavyāpteḥ|
‘yat kṛtakaṃ tat prayatnānantarīyakam’ iti pradarśane vyabhicārādanaikāntikādhyavasāyaḥ|trairūpyamapi
hetorgamyata eva, yato vyāptipradarśanakāle vyāpako dharmmaḥ
sādhyatayā'vagamyate| yatra ca vyāpyo dharmmo dharmmiṇyupasaṃhriyate sa vyāpakādharmmaviśiṣṭatayā'vagamyamānaḥ
sādhyasamudāyaikadeśatayā pakṣa ityupasaṃhṛtasya vyāpyadharmmasya pakṣadharmmatvāvagatiḥ,
sā ca vyāptiryatra dharmmiṇyupadarśyate sa sādhyadharmmasāmānyena samāno'rthaḥ
sapakṣaḥ pratīyata iti sapakṣe sattvamavagamyate, sāmarthyācca vyāpakanivṛttau vyāpyanivṛttiryatrāvasīyate
so'sapakṣa ityasapakṣe'pyasatva(ttva)mapi niścīyata iti, yadi pakṣādibhirapi
jñātaiḥ kiñcitprayojanaṃ| na tu vyavahartaṇāṃ pakṣādisaṅketāpekṣā parokṣārthagatirbhavati|
tathā hi- yat kvacid dṛṣṭaṃ tasya yatra pratibandhaḥ tadvidastasya tad gamakaṃ
tatra iti hi loke vastugatirbhavati, na pakṣadisaṅketagrahaṇāpekṣā| tatra yatheṣṭaṃ śāstrakārā
gamakarūpapratipattaye svasaṅketenānyathā vā lakṣaṇaṃ praṇayantu| na tu vyavahārakāle
tadanusaraṇaṃ kvacidupayujyate| tatsaṅketapratipāditameva tu yathoktaṃ gamakaṃ rūpamupayogi
vyavahartṝṇām| taccet pratipannaṃ tāvataiva sādhyasiddhiḥ sañjātā iti pakṣasapakṣādisaṅketāparijñāne'pi
na kiñcit plūyate| ata evācāryapādai ‘rtrāntarīyakārthadarśanaṃ tadvido'numāna’
miti gamakarūpamātrameva pakṣādisaṅketānapekṣaṃ pratipāditam| svaprajñāparādhāstu
tatrāpi kaiścidasanta eva doṣāḥ prakīrtyanta iti kimatra brūmaḥ ?| “tasmāt” sādharmyavatprayogādijñānārthamapi
pratijñāvacanaṃ pakṣadharmmasambandhavacanamātra eva yathoktena prakāreṇa
pratīterayuktamiti “kastasya” pratijñāvacanasya “upayogaḥ” naivaṃ kaścit|svayaṃ cāyaṃ
vādī yena krameṇānumeyaṃ pratipannavāṃstamullaṅghya parapratipattaye kramāntaramāśrayan
pravañcakatayā dhūrtta eva pratīyate, na savdṛtta ityupadarśayannāha- “svaniścayavat” ityādi|
yathā''tmano niścayasyotpādanaṃ kṛtaṃ tathaiva “anyeṣāmapi niścayotpādā(da)nāya” ca
parahitanirataiḥ “sādhanamucyate”, “tatra” etasmiṃ(smin) nyāye sati svayamayaṃ vādī “prameyasyopadarśanena”
upadarśakena vacanena “vinā'pi” svārthānumānakāle “pratipadya” prameyaṃ
“paraṃ” saṃśayitādikaṃ “pratipādayan” svapratipannaṃ prameyamavabodhayan “apūrvvaṃ” svapratipattikāle
pūrvvaṃ yaḥ prameyapratipattau “kramaḥ” upāyo'nubhūtastasmādanyam “āśrayata iti
kimatra” kramāntarāśrayaṇe “kāraṇam” ? naiva kiñcit paravyāmohanaṃ muktvā| tathā hi-yadi
svapratipattikramaḥ pratītinibandhanaṃ kiṃ tatparityāgena kramāntarāśrayaṇam ?, kathaṃ tena
svayaṃ pratipannavānasīti ?| yata evaṃ “tasmānna prameyasya” sādhyasya “vacanena” pratijñākhyena
“kiñcit prayojanam”| kutaḥ ?| ‘anyathāpi’ vinā'pi tena “pratipatteḥ” sādhyapratīteḥ
“utpatteri”tyupasaṃhāraḥ|[7. upanayanigamanāderapi sādhanavākyānaṅgatvam|]evaṃ pratijñāṃ
sādhanavākyādapanīyāparamapyupanayanigamanādikaṃ paraparikalpitaṃ sādhanavākyādapanetumuktameva
nyāyamatidiśannāha- “etena” anyathā'pi pratipatterutpatteḥ’ iti nyāyena “upanayanigamanādikaṃ”
ādigrahaṇāt saṃśayajijñāsādikaṃ “pratyuktaṃ” pratyākhyātam| tatra “udāharaṇāpekṣaḥ
‘tathā’ ityupasaṃhāro ‘na tathe’ti vā sādhyasyopanayaḥ”, “pratijñāyāḥ punarvvacanaṃ
pratijñā” iti tu pratijñāyāḥ| etenetyetadeva darśayati- “etāvataiva” pakṣadharmmasambandhavacanamātreṇaiva
upanayādirahitena “sādhyapratīteḥ bhāvāt” utpatteriti|atrodyo(ddyo)takaraḥ
prāha-pratijñā tāvadviṣayanirddeśārthamavaśyakarttavyā, yato lokaḥ prathamaṃ karmma cchedyādikaṃ
nirūpayati| tataḥ kuṭhārādikaṃ sādhanaṃ vyāpārayati| upanayenāpi yāvad dṛṣṭānte
dṛṣṭasāmarthyo heturddharmmiṇi nopasaṃhriyate tāvat kutaḥ sādhyapratītiḥ ?| svārthānumānadṛṣṭaśca
pratyavamarśapratyayārtho'nena darśyate| tathā hi-svārthānumāne prathamaṃ pradeśe
dhūmaṃ paśyati, tato ‘yatra yatrāhaṃ dhūmamadrākṣaṃ tatra tatrāgnimapi’ iti vyāptiṃ smarati|
tato ‘dhūmaścātra’ iti punaḥ pratyavamṛśati, sa pratyavamarśārthaḥ parārthānumāne upanayenocyate|
nigamanamapyavaśyābhidhānīyam, yato yadyapi pūrvaṃ anityaḥ śabda ityuktam, na tu
tāvatā'sya niścayo jātaḥ| samprati tu pramāṇabalāyāto'rthaḥ tatsampratyayārthamanena nigamyate|
aśeṣapramāṇavyāpāraścānenopasaṃhriyate| tathā hi-āgamaḥ pratijñā, heturanumānaṃ, dṛṣṭāntaḥ
pratyakṣamupamānamupanayaḥ| tadetasya pramāṇacatuṣṭasyāpi vyāpāro nigamanenopasaṃhriyate-iti
kathamasya na sāphalyam ? ityetadāśaṅkayāha- “ḍiṇḍikarāgaṃ parityajya” ḍiṇḍikāḥ-nagnācāryāḥ
te niṣphalamuparyupari nāmalekhane prasaktāḥ tatasteṣāmiva ‘pareṇokte tasyopari
mayā'vaśyamayuktatayā niṣphalamapyabhidhānīyam’ ityasthānābhiniveśaṃ tyaktvā “akṣiṇī nimīlya”
bahirvvikṣepamupasaṃhṛtya “cintaya tāvat”-“kimiyatā” pakṣadharmmasambandhavacanamātrakeṇa
vākyena sādhyasya “pratītiḥ syāt na vā ?” iti| yāvatā yāvāneva parārthānumāne'rtho'bhidhānīya
ityasmābhiranujñāyate tāvānevānyūnānatiriktaḥ svārthānumāne'pi pratītiheturdṛṣṭaḥ,
tasya ka iha śaktervyāghātaḥ ? yenāsau parārthānumāne'pi pratītiṃ na kuryāt| “bhāve”
pratīteḥ “kiṃ prapañcamālayā” pratijñopanayanigamanalakṣaṇayā, bālapratārakatadupayogopavarṇṇanalakṣaṇayā
vā ?| tathā hi-pratijñopanayanigamanaprayoge'pi yadi pramāṇaniścitā svasādhyavyāptiḥ
sādhanadharmmasya na syāt, sādhyadharmmiṇi vā sabhdāvastadā'sya naiva pratītihetutā|
tatsambhave tu pratijñādyabhāve'pi svārthānumāna iva gamakarūpāvaikalyāt sā na nivāryata
iti kimasthānanirbandhena iti ?| nahi sādhyadharmmākṣepaṇasāmarthyavirahe sādhanadharmmasya
vādivacanamātrāt sādhyaniścayo yuktaḥ, hetūpanyāsavairthyaprasaṅgāt, tasya tadākṣepasāmarthye
vā pratijñāvacanasyeti|yatūktam ‘viṣayapradarśanāya pratijñā’ ityatra śāstrakṛtaiva
dattamuttaram| yaśca sādhanaṃ prayukte tena ‘ahamanena sādhanenāmuṣmiṃ(ṣmin) sādhye pratītiṃ
sādhayiṣyāmi’ iti karmma nirūpyaiva tat prayuktamiti na laukikanyāyātikramaḥ, anyathā
yadi sādhanād yasya sādhyapratītirupajāyate tenaiva karmma nirūpaṇīyam kathaṃ tadabhāve
svārthānumāne sādhyasiddhiḥ sādhananibandhanā syāt ?| yaścāgnidhūmayoḥ sambandhaṃ cetasi
vyavasthāpya ‘kvāgniḥ kvāgniḥ ?’ ityagniṃ paryeṣate sa pradeśe dhūmadarśanamātrādevāgniṃ
pratipadyata iti kathaṃ svārthānumāne pratyavamarśapratyayaḥ syāt ?| atha kadācidasau dṛṣṭastatreti
parārthe'pyasyopādānaṃ tadā dadhyādikamapi bhuktvā kadācid dhūmādagniṃ pratipannavāniti
kinna dadhibhojanāderapi kādācitkasyopādānam ?|yat punaruktam ‘āgamaḥ pratijñā’ iti,
tatra yadi vādivacanamevāgamastadā tata eva sādhyasiddherhetvādyupadānamanarthakam| atha
pratijñārthasyāgame pāṭhādāgamaḥ pratijñā, tadā na kvacidāgame paṭhyate atra pradeśe'gniriti
kathamāgamatvaṃ pratijñāyāḥ ?|‘heturanumānam’ ityapyayuktam, na hi pakṣadharmmatvamātraṃ
hetuḥ, tasya trirūpatvāt| dṛṣṭānto'pi na sarvvaḥ pratyakṣa iti kathaṃ ‘dṛṣṭāntaḥ pratyakṣam’
bhavet ?| upamānaṃ tu pramāṇameva na bhavati, kathaṃ tavdyāpāra upasaṃhriyeta nigamanena
?| yadi cāvaśyaṃ dṛṣṭānte dṛṣṭasāmarthyo heturdvarmmiṇyupaneyaḥ tadopanaya evāstu kiṃ
‘kṛtakatvāt’ iti pakṣadharmmanirddeśena ?, sa eva dṛṣṭasāmarthyaṃ hetumupasaṃhariṣyati pakṣadharmmatāṃ
ca darśayiṣyatīti na kiñcittena| tato yatra ca pratijñāyāḥ prathamata eva prayogo
neṣyate tatra tasyāḥ punarvvacanaṃ kuto nigamanaṃ bhaviṣyati ? ityāha- “iti” tasmād
“iyāneva” pakṣadharmmasambandhavacanamātrātmakaḥ sādhanavākye “prayogo jyāyān” na pañcāvayavātmaka
iti sthitam|[8. nyāyavākye hetudṛṣṭāntavacanayoḥ kramasyāniyamaḥ|]atra sādhanavākye
na kevalaṃ pratijñādiprayogo na yuktaḥ paropagataḥ ‘pūrvvaṃ hetuḥ prayoktavyaḥ paścād
dṛṣṭāntaḥ’ iti kramaniyamo'pi na kaścit| kutaḥ ? sarvvathā yadi pūrvvaṃ hetuḥ paścād vyāptiḥ
atha pūrvvaṃ vyāptiḥ paścāt pakṣadharmmaḥ prayujyate, tathāpi gamakatvāt|[9. hetostridhāprayogasya
khaṇḍanam|]nanu tasya dvidhā prayoga ityayuktamuktam| yatastrividho hetuḥ-anvayī
vyatirekī anvayavyatirekī ceti naiyāyikāḥ, tatastasya trighā prayogaḥ sādharmyeṇa vaidharmyeṇa
sādharmyavaidharmyābhyāṃ ceti vaktavyamityata āha-“sambandhavacane'pi” na kevalaṃ
kramaniyamo na yuktaḥ kintu “artha bhedo'pi na kaścid” ubhayatrāpi trirūpasabhdāvāta| tataḥ
sarvva eva heturanvayavyatirekī, na tvanvayī vyatirekī vā kaścidveturastīti bhāvaḥ| tat
kutastrividhyaṃ prayogasya syāt ? iti manyate| kutaḥ punararthabhedo nāstīti ? cet, āha-“ubhayathā”
sādharmyeṇa vaidharmyeṇa ca prayoge yadyapi vidhipratiṣedharūpatayā dharmmabhedaḥ
pratīyate tathāpi “tabhdāvasyaiva” sādhanadharmmasya sādhyasvabhāvatāyāḥ eva sādharmyavaidharmyaprayogābhyāṃ
“khyāpanāt”|nanu sādharmyaprayoge hetubhāve sādhyasya bhāvaḥ, vaidharmye
ca sādhyābhāve hetvabhāvaḥ śabdādavagamyate, na tādātmyam| tat kimucyate ‘tabhdāvasyaiva
khyāpanāt‘ ? ityata āha- “na hi” ityādi| yadi sādharmyaprayoge tabhdāvo nākṣipyeta tadā
sādhanasya “atatsvabhāvasya bhāve” kimiti “ekāntena” avaśyantayā “sādhyasya bhāvaḥ ?”| kādācitkastu
bhavatu nāma ?| ‘yat kṛtakaṃ tadanityam’ ityekāntabhāvaśca hetau sati sādhyasya
vyāptyā sādharmyaprayoge'bhidhīyate| sa ca tādātmyamantareṇānarthāntarasya na sambhavatīti
sāmarthyāt tadākṣipati|kathamivātatsvabhāvasya bhāve na ekāntenānyabhāva iti āha- “kṛtakatve”tyādi|
yadi pratyatnānantarīyakatvamantareṇāpi kṛtakatvasya bhāvādatatsvabhāvatvam anityatve'pyayameva
vṛttāntaḥ| tataśca tādātmyavirahāt prayatnānantarīyakatvasyānityatvenānvayo
na syāt, tannivṛttau vā nivṛttiriti kathaṃ tatastat pratīyate?| naiṣa doṣaḥ, prayatnānantarīyakapadārthasvabhāvasyaivānityatvasya
tena sādhanāt, tatra ca tādātmyasabhdāvād anvayavyatirekāvanivāritau
anityatvakṛtakatvamatrāpekṣayā tu tādātmyaviraho'syābhihita iti|nanvagninivṛttāvatatsvabhāvasyāpi
dhūmasya nivṛttirdṛṣṭā'nvayaścetyāha-“kāryasya” iti| anvayavyatirekayorhi
pratibandho nibandhanam, tena tayoḥ vyāpteḥ, tadabhāve tayorapyabhāvāt| tatrārthāntarasya
dhūmasyāgnau “tadutpattilakṣaṇaḥ pratibandho'nvayavyatirekanimittama” stīti
bhavetāṃ tau| yatra tvanarthāntarasya tāvucyete tatrāvaśyaṃ tādātmyena bhavitavyamityabhiprāyaḥ|
atrodāharaṇam “yathā-anayoreva kṛtakatvaprayatnānantarīyakatvayorvviparyayeṇa naikanivṛttāvanyanivṛttiḥ”-
‘yat pratyatnāntarīyakaṃ na bhavati tat kṛtakamapi na bhavati’ ityevaṃrūpā|
yata evaṃ tasmadanvayavyatirekayoryathālakṣaṇaṃ hetubhāve sādhyasyāvaśyaṃ bhāvaḥ,
sādhyābhāve ca hetoravaśyamabhāvaḥ ityeko'pi sādharmyamukheṇa vaidharmyamukheṇa vā prayukto
dvitīyamākṣipati, svavyāpakapratibandhākṣepāt, tasyāpi cetareṇa vyāpteḥ| tasmādubhayatra
trairūpyapratīterekasya śabde(bda)to'parasyārthata iti sambandhavacane'pi prayoga eva vidhimukhena
pratiṣedhamukhena vā bhidyate nārtha iti siddhaṃ tatastasya dvidhā prayogaḥ sādharmyeṇa
vaidharmyeṇa ca| na tu sādharmyavaidharmyabhyāmapi, tadarthasyānyatareṇaiva prakāśanāt|sarvvo
heturanvayavyatirekyeva vastuto na kaścidanvayī vyatirekī vā nāmetyetadupasaṃharannāha-
“iti naikatrā” nvayamukhena vyatirekamukheṇa vā sādhanavākye “dvayo” ranvayavyatirekayoḥ
“prayogaḥ” sākṣācchabdena pratipādanamiṣyate, “vaiyarthyāt” pratītapratyāyane prayojanābhāvāt|tāmevārthato'parasya
pratītiṃ sphuṭayannāha-“tatsvabhāvatayā” ityādi| yadi
tatsvabhāvatayā sādhyena hetoranvayaḥ sidhyati tata eva “tadabhāve'bhāvo'pi sidhyatyeva”|
tatsvabhāvasya tadabhāve svayaṃ nairātmyena bhāvāyogāt| “tathā” tatsvabhāvatayā sādhyābhāve
sādhanasyābhāva “siddhau” “ca” satyāṃ tata eva sādhyena hetoḥ “anvayasyāpi siddheriti”|yaistu
vyākhyāyate-“sādharmyavati prayoge tadabhāva eva vipakṣe hetorabhāvakhyātiryathā syāt
nānyatra vipakṣe viruddhe vā hetvabhāvaprasaṅgāt viruddhata eva vyavacchedaprasaṅgācceti
niyamakhyāpanārtho vyatirekaprayogaḥ” iti| sa tadartho'pyayuktaḥ| kutaḥ ? “anyaviruddhayorapi”
na kevalaṃ tadabhāvasya “vipakṣatvāt” yasya hi-anya eva vipakṣo'nyadharmmayogī vā'nyo,
na vivakṣitadharmmānāśrayaḥ, viruddha eva vā sahānavasthānalakṣaṇenaiva virodhena, na parasparaparihārasthitalakṣaṇatayāpi
vipakṣaḥ-tasyānityatvādanyānātmādidharmmavati arthe, kṛtakatvādivṛtteḥ,
hetvabhāvaprasaṅgaḥ| auṣṇye ca sādhye'gnilakṣaṇasya hetorvviruddhādeva śītāt
nānuṣṇaśītādapyanyato vyavacchedaprasaṅgāt naikāntenauṣṇyamagnirgrasayediti tasyāyaṃ
doṣaḥ syāt| taṃ pratyācāryeṇoktam-yadyekasya vipakṣatvamiṣyate tadā tadabhāvasyaiveṣyatām,
na viruddhasya anyasya vā, tasyānyatrāpi vivakṣitadharmmānāśraye viruddhe ca bhāvāt, tadabhāvamantareṇa
tayoranyaviruddhatvāyogāt| na tvasmākaṃ trividhamapi vipakṣamicchatām, vivakṣitadharmmānāśrayaṃ
cā'nyamiti bhāvaḥ|[10. sattvasya kṣaṇikatvasvabhāvatāyāḥ samarthanam|]yadi
svabhāvahetāvanvayavyatirekayoḥ sādhanadharmmasya sādhyasvabhāvatā nibandhanamityanvayena
vyatirekeṇa vā sādharmyevaidharmyavatoḥ prayogayorabhidhīyamānena tādātmyākṣepadvāreṇārthāditarākṣepa
ucyate, tadā pramāṇasiddhaiva tatsvabhāvatā tayornnibandhanaṃ na śabdamātrataḥ
pratīyamānetyabhiprāyavānāha- “kathamidam” ityādi| “yene”ti sato naśvarasvabhāvatvena|
satva(ttva)lakṣaṇasya hetoḥ kṣaṇikatvasvabhāvatveneti yāvat| pṛcchataścāyamabhiprāyaḥ-iha
dvividhāḥ santaḥ-kṛtakāśca ghaṭādayaḥ akṛtakāścākāśādayaḥ| tatra ye tāvadakṛtakāste “sadakāraṇavat
nityam” iti nityalakṣaṇayogādanityā eva na bhavanti kuta eva kṣaṇikāḥ ? iti na
satva(ttva)sya kṣaṇikatvasvabhāvatā| ye'pi santaḥ kṛtakāsteṣāmapi mugdarādyanvayavyatirekānuvidhāyitayā
vināśasya sahetukatvāt tadvetvasannidhāvavināśāt kṛtakātmano'pi satva(ttva)sya
kṣaṇikatvasvabhāvatā na samastyeveti nānvayavyatirekayoḥ sambhava iti| avaśyaṃ ca vināśo
daṇḍādyanvayavyatirekānuvidhāyī, dṛṣṭatvāt| tathā hi-“abhighātāgnisaṃyoganāśapratyayasannidhim|vinā
saṃsarggitāṃ yāti na vināśo ghaṭādibhiḥ||”anyatrāpi cānvayavyatirekānuvidhānameva
hetumattāvyavahāranivandhanamabhyupeyate saugatairapi, tadihāpyastīti kinna tavdyavahāraḥ
pravarttyatte ? iti|nanu cānvayaniścayaṃ pratipādayatā bādhakapramāṇavṛttivaśāt tatsvabhāvatā
pūrvvameva pratipāditā ‘anvayaniścayo'pi svabhāvahetau’ ityādivacanāt| tat kuto'sya
pūrvvapakṣasyāvasaraḥ ?| satyam, kintu pūrvvācāryaiḥ kṛtakatvasya kṣaṇikatāyāṃ sādhyāyāṃ
paraiḥ kṛtakānāmante'vaśyaṃ hetunibandhanavināśopagamāt tadvetvayogapratipādanenānapekṣā
vināśaṃ prati viparyaye bādhakaṃ pramāṇaṃ tādātmyaprasādhakamuktaṃ tat prasaṅgamukhena kṛtakalkṣaṇasyaiva
sattvasya tadātmatāṃ gamayati nānyasya iti darśayitum| arthakriyāvirodhalakṣaṇaṃ
tu sarvvasya sattvasya iti vastumātreṇa prāguktamapi vipañcayituṃ pūrvvapakṣopanyāsaḥ|
akṛtakalakṣaṇaṃ tu sattvaṃ na sambhavatyeva, niyāmakaṃ hetumantareṇa deśakālasvabhāvaniyamāyogāt|
tataḥ pūrvvācāryairnna tasyaikāṅgavaikalyādeva “sadakāraṇavat nityam” iti nityatāsambhava
iti na tadātmatāṃ prati yatnaḥ kṛtaḥ| śāstrakārastu sāmānyena sattvasya kṣaṇikasvabhāvatāṃ,
kṛtakalakṣaṇasya api ca, deśakālasvabhāvaviprakṛṣṭasyāpi vastusthityaiva tadātmatām
arthakriyāvirodhena, na paropagatāvaśyambhāvivināśasyāhetukatayā viśeṣābhāvāt utpannamātrasyābhāvaprasaṅgena
pratipādayiṣyati|[11. sahetukaṃ vināśaṃ nirasituṃ tasya bhāvasvabhāvatāyāḥ
samalocanam|]tatra pūrvvācāryoktaṃ ‘sarvvasya sataḥ kṛtakasyavaśyamante hetukṛto
vināśa iti’ yaḥ paririṣyate taṃ pratyanapekṣatvaṃ khyāpayitumupakramate “vināśahetvayogāditi”|yadi
tarhi nāśasya heturnnāsti, sa teṣāṃ kṛtakānāṃ satāmavaśyambhāvī vināśaḥ kutaḥ
?| na hyākasmikaḥ kaścitsvabhāvo yukta ityāha-“svabhāvata eva”| bhavatyasmāt kāryam iti
bhāvaśabdo hetuvacanaḥ| tena svahetubhya eva “naśvarāḥ” naśanaśīlāḥ, sūcyagre sarṣapā ivānavasthāyinaḥ
svātmani “bhāvā jāyante”| “naiṣāṃ” kṛtakalakṣaṇānāṃ satāṃ bhāvānāṃ “svahetubhyo
niṣpannānāṃ” “anyataḥ” abhighātāde “rvvināśotpattiḥ”| kutaḥ? “tasyā” bhighātāgnisaṃyogādestaddhetutayopagatasya
“asāmarthyāt”| tathāhi-agnisaṃyogādikāle tritayaṃ lakṣayāmaḥ| tadeva
kāṣṭhādikaṃ vināśyam, aṅgārādikamavasthāntaram, kāṣṭhādinivṛttilakṣaṇaṃ cābhāvaṃ tuccharūpaṃ,
nāparaṃ yatrāgnisaṃyogādervyāparaḥ cintyeta| etāvatyāṃ ca vastugatau na kvacidatra
vināśahetauḥ sāmarthyaṃ yujyate| yato “nahi vināśaheturbhāva” syendhanādeḥ svahetubhyaḥ sthirarūpasyotpannasya
“svabhāvamevā” sthirātmatālakṣaṇaṃ “karoti”| kutaḥ ? “tasye”ndhanādeḥ
“svahetubhya” eva “nirvṛtteḥ”| nahi sthirātmano nirvṛttasyānyathābhāvaḥ tadātmā śakyate
kartum, tasya hetvantarāt paścād bhavto'rthāntaratvaprasaṅgāt, tasyaivānyathātvāyogāt, tatra
hetuvyāpārasya kalpayitumaśakyatvāt|athavā tritaye samīkṣyamāṇe yat tāvat vināśyaṃ kāṣṭhādi
na tatsvabhāvamevāgnisaṃyogādirvvināśahetuḥ karoti tasya svahetubhya eva nirvṛtteriti|[12.
kumārileṣṭabhāvāntarasvabhāvapakṣasya samālocanam]kumārilastu manyate-nāgnisaṃyogādinā
bhāvasvabhāva eva kriyate kintvindhanādeḥ pradhvaṃsābhāvaḥ| sa cendhanādirūpavikalamaṅgārādikamuttaraṃ
bhāvāntarameva| taduktam-“nāstitā payaso daghni pradhvaṃsābhāvalakṣaṇam||”iti|tathāvidhasya
cābhāvasya hetumattopagamo naiva virudhyate| tathā cāha kaścit-“bhāvāntaravinirmukto
bhāvo'trānupalambhavat|abhāvaḥ sammatastasya hetoḥ kinna samubhdavaḥ ?||” iti|tadetat
kaumārilaṃ darśanamapanudannāha- “nā'pi” ityādi| yadyuttaraṃ kāryātmakaṃ “bhāvāntarameva”
abhāvastadā'gnisaṃyogādayo'ṅga(ṅgā)rādijanmani vyāpṛ(pri)yanta itīṣṭamevāsmākam,
kintu “bhāvāntarakaraṇe” abhyupagamyamāne'gnyādīnāmindhanādāvavyāpārāt tadavasthamevendhanādikam|
tataśca yathā'gnisaṃyogāt prāg indhanāderupalabdhiḥ anyā ca tatsādhyā'rthakriyā tathā'ṅgārādyutpattāvapyupalabdhyādeḥ
prasaṅgaḥ|nanu bhāvāntarasya pradhvansā(dhvaṃsā)bhāvarūpatāyāṃ
tadutpattāvindhanādīnāṃ pradhvastatvādasatāṃ kathaṃ tathopalabdhyādiprasaṅgaḥ ?|
satyam, evaṃ manyate-sarvvasyendhanāderanyasya gavāderapi tathābhāvo mā bhūt ityaṅgārādeḥ
dhvaṃsavyavasthāyāṃ nibandhanamabhidhānīyam| tasmiṃ(smin) sati tannivṛttiriti cet, aho vacanakauśalam
yato nivṛttestucchasvabhāvatānaṅgīkaraṇāt tadeva bhāvāntaramaṅgārādikaṃ nivṛttiṃ
brūṣe| tadayamarthaḥ sampannaḥ aṅgārādibhāve'ṅgārādibhāvādaṅgārādikaṃ dhvaṃsaḥ kāṣṭhāderiti|
na cāṅgārādibhāve tabhdāvaḥ svātmani hetubhāvāyogāt| agnyādibhyaśca tadutpādavacanādindhanādyupamarddenāṅgārādibhāvāt
asya dhvaṃsaṃrūpateti cet| ko'yamupamarddo nāma?| yadi nivṛttiḥ
sā'ṅgārādilakṣaṇaiveti na pūrvvasmād viśiṣyate| tasmāt svarasato nivarttate kāṣṭhādiḥ,
agnyādibhyastvaṅgārādijanma ityeva bhadrakam, anyathā kāṣṭhāde “stathopalabdhyādiprasaṅgaḥ”
kathaṃ na syāt ?|api ca-yadi bhāvāntaraṃ pradhvaṃsābhāvo ya ete'nupajātavikārāḥ pradīpabuddhyādayo
dhvaṃsante teṣāṃ katarad bhāvāntaraṃ pradhvanso(dhvaṃso) vyavasthāpyate?|
te'pyavyaktatāmātmabhāvaṃ ca vikārameva dhvaṃsaṃ samalambanta iti cet| na, pradīpāderbhāvarūpāvyaktatābhāve
pramāṇābhāvāt| yadi hi śaktirūpatāpattiravyaktatā tadā śakteḥ kāryadarśanonnīyamānarūpatvāt
tadabhāve kathaṃ pradīpādayaḥ śaktyātmanā'vasthitāḥ kalperan ?| athopalabdhiyogyatāvikalātmatāpattiravyaktiḥ;
atrāpi tadātmanā'vasthitau naiva pramāṇamasti| na
cāpramāṇakamādriyante vaco vipaścitaḥ| ātmanaścāsattvāt kathaṃ tabhdāvo buddhyādīnāṃ vikāraḥ
pariṇāmaśca ?| anyatra vihitapratikriyatvāt neha pratanyata ityalaṃ prasaṅgena|syānmatam-bhāvāntareṇāṅgārādinā''vṛtatvāt
indhanādestathopalabdhyādayo na bhavantītyata āha-“nāpi”
ityādi| svabhāvāntaram “anyasye”ndhanāderā“varaṇamapi”na“yujyeta” “tadavasthe” avicalita
rūpe “tasminni”ndhanādau sa“tyāvaraṇasyāpi” na kevalamanupalabdhyāde“rayogāt”|[13. bhāvābhāvapakṣasyāpi
samālocanam|]na kevalaṃ bhāvasvabhāvo bhāvāntaraṃ vā vināśahetunā na kriyate
bhāvābhāvo'pi na kriyata ityāha- “nāpi” ityādi| kutaḥ ? iti cet, “abhāvasya vidhinā” paryudāsena
vivakṣitābhdāvāda“nya”tayā kāryatvo“pagame” kriyamāṇe kimindhanādirūpa evāsau ? athārthāntaram
? iti “vyatirekāvyatirekāvikalpānatikramāt”| tatra cokta eva doṣaḥ|nanu prasajyapratiṣedhātmā
tuccharūpo'sāvagnyādijanyo'bhyupeyate| tabhdāve cendhanadināṃ naiḥsvābhāvyāt
kutaḥ pūrvvadoṣāvasaraḥ ?| sa cāvaśyamagnyādibhāvābhāvānuvidhāyitayā tatkāryastabhdāvavyavahārasyānyatrāpi
tannibandhanatvāt| taduktam-“san bodhagocaraprāstabhdāve nopalabhyate|naśyan
bhāvaḥ kathaṃ tasya na nāśaḥ kāryatāmiyat||prāgabhūtvā bhavan bhāvo hetubhyo jāyate
yathā|bhūtvā'pi na bhavaṃstadvaddhetubhyo na bhavatyayam||” iti|ata āha- “bhāvapratiṣedhe”tyādi|
ayamabhiprāyaḥ-yadyana-pekṣitabhāvāntarasaṃsarggaścyutimātrameva tuccharūpaṃ dhvaṃsaḥ
tadā tatra kārakavyāpāro naiva sambhavati bhavanadharmmiṇyeva tatsambhavāt| tasyāpyabhūtvā
bhāvopagamāt kāryatā na virudhyata iti cet| na| bhavanadharmmaṇo bhāvarūpatāprāpterabhāvatvahāneḥ|
yato bhavatīti bhāvo bhaṇyate, nāparamaṅkurāderapi bhāvaśabdapravṛttinimittam|
arthakriyāsāmarthyāmiti cet| sarvvasāmarthyavirahiṇastarhyasya kathaṃ pratītiviṣayatā
?| nahyakāraṇaṃ pratītiviṣayaḥ, atiprasaṅgāt| tadaviṣayasya vā kathaṃ hetumattāvagatiḥ ? vastutā
vā ?| uemācyate ‘tuccharūpameva tad vastu’ iti| pratītijanakatve vā kathaṃ na sāmarthyasambandhitā
?| saditipratyayā'viṣayasya kathaṃ bhāvateti cet| kāryatā'pyasya katham ?|
svahetubhāve bhāvāt iti cet| kathaṃ tarhi satparatyayā'viṣayatā ?| tathā hi-yadi svahetubhāve
bhavatīti pratīyate sadityapi pratīyeta| yato'stīti sad iti vadanti vidvāṃsaḥ| na cāsti,
bhavati, bhāvaḥ, sanniti śabdānāmarthabhedaḥ paramārthataḥ kaścit| abhāvātmakatayaiva
bhavatyasāviti cet| na| vyāhatatvāt, yato na bhavatītyabhāva ucyate sa kathaṃ bhavatīti vyapadiśyate
?| pratiṣṭhitena kenacid rūpeṇa svajñānātmanyapratibhāsanāt na bhava iti cet| atyantaparokṣāṇāṃ
cakṣurādīnāmabhāvatāprasaṅgaḥ| na| teṣāṃ jñānaheturūpatayā pratibhāsanāt
iti cet| na| asyāpi bhavitṛrūpatayā'vabhāsanāt| sarvvarūpavivekasya ca kathaṃ bhūtyā sambandhaḥ
?| kenacid rūpeṇonmajjanaṃ hi bhavanam| jñānaviṣayatayā'syāpi ca teddheturūpatayā'vabhāsanasya
tulyatvāt, ahetośca viṣayatvāyogāt| asmākaṃ tvabhāvabuddhyaḥ svavāsanāparipākānvayā
nirvviṣayā eva| abhāvasya ca bhavitṛtve kathaṃ praryudāsāt prasajyapratiṣedho bhidyeta|
asadrūpasya vidhānena paryudāsāt sa bhidyata iti cet| na| asadrūpsya bhavanavirodhāt| bhavatīti
hi bhūtyā sattayā'bhisambadhyate| tatra kathaṃ sadrūpasya vidhānam ?| paryudāsa evaiko
nañarthaśca syāt, sarvvatra vidheḥ prādhānyāt| so'pi vā na bhavet| yadi hi kiñcit kutaścit
nivartyeta tadā tavdyatireki saṃspṛśyeta tatparyudāsena| tacca nāsti| sarvvatra nivṛttirbhavati
ityukte vastvantarasyaiva kasyacit vidhānāt| tathā'nena vastvantaramevoktaṃ syāt,
na tayorvvivekaḥ| aviveke ca na paryudāsaḥ| aprastutābhidhānaṃ ca syāt| bhāvanivṛttau
prastutāyāṃ asadātmano vastvantarasyaiva vidhānāt| na cāsya svarūpeṇāsadātmakatvam, svarūpeṇāpyasataḥ
kāryatvavirodhāt| pararūpeṇa tu sarvvameva vastvasadātmakamiti nāsya ghaṭādeḥ
kaścid viśeṣaḥ| bhavatu vā'yamabhāvo'gnyādibhyastabhdāve kimiti nopalabhyante kāṣṭhādayaḥ
?| tathā hi-agnyādīnāmanyakriyāyāṃ caritārthatvādanivṛttā eva tebhyaḥ indhanādayaḥ prāgvadupalabhyeran|
tadupamarddena dhvaṃsasyotpatteḥ iti cet, kathaṃ tadupamarddaḥ ?| na tāvat
pradhvaṃsābhāvena, indhanasattākāle tasyābhāvāt| nāgnyādibhiḥ, dhvaṃsāvirbhāva eva teṣāṃ vyāpāropagamāt|
na cotpannaḥ pradhvaṃsābhāva indhanādīn vihanti, yaugapadyaprasaṅgāt| dhvaṃsena
vināśane ca vikalpatrayasya tadavasthatvāt| tataścānavasthā| sa eva dhvaṃsa indhanāderagnyādijanmā
nivṛttiḥ, ato'syānupalabdhiriti cet| kathamanyo'nyasya nivṛttiḥ ?, atiprasaṅgāt|
yadi cāyaṃ hetumāṃstabhdedādātmabhedaṃ kiṃ nānubhavati ?| śāliyavāṅkurādayo'pi kāraṇabhedādevātmabhedamatyantavilakṣaṇamanubhavanto'dhyakṣata
evāvasīyante| na tvevamanapekṣitabhāvāntarasaṃsarggaḥ
cyutimātralakṣaṇo dhvaṃsaḥ| tasyābhighātāgnisaṃyogādikāraṇabhede'pi tuccharūpatayaikarūpasya
svajñānātmanyavabhāsanāt| nahi bhāvaśūnyatāṃ vihāyāparaṃ tatra kiñcid
rūpamīkṣāmahe| vistarataścaitat kṣaṇabhaṅgasiddhau vicāritamityāstāṃ tāvadiha| tasmādagnyādisaṃyogakāle
“na tasya kiñcid bhavati na bhavatyeva kevala” mityevopagantu yuktam| yato
nāyaṃ kasyacid bhāvena naṣṭo nāma kintu yataḥ svayamasthirarūpatayā bhūtastato naṣṭo nāma|
tena nāsyā'bhavanam anyadvā kiñcid bhavati| tathā ca bhavanadharmmaṇaḥ kasyacidabhāvād
bhāvaṃ bhavantaṃ kutaścinna karotīti kriyāpratiṣedha evāgnisaṃyogādeḥ syāt| “evaṃ ca” sati
“karttā” agnisaṃyogādiḥ “na bhavati ityakarturahetutvamiti” tasmā “nna vināśahetuḥ kaścit|”[14.
vaiyarthyādapi vināśe hetvayogaḥ|]na kevalamasāmarthyāddhināśahetvayogaḥ, kintu “vaiyarthyācca”
tadevāha- “yadi svabhāvato naśvaro” naśanaśīlaḥ svātma“nyanavasthāyī” sthātumaśakto
yathā sūcyagre sarṣapaḥ “tasya na kiñcinnāśakāraṇaiḥ”| kiṃ kāraṇam ?| “svayaṃ nāśāt”|
“tatsvabhāvatayaiva” asthirasvabhāvatayaiva| nahi prakṛtyaiva sthātumaśakte sūcyagre sarṣape
tadasthitaye prayāsaḥ phalavān bhavet|atraiva vyāptimādarśayati-“yo hi” ityādi| “na
punaḥ tabhdāve” tatsvabhāvatve janakāt heto “rhetvantaramapekṣate|” “na hi prakāśādayaḥ”
ityādinā dṛṣṭāntavivaraṇam| tadātmatāyā hetvantarānapekṣaṇena vyāptiṃ tādātmyasādhakena pramāṇena
darśayati- “tadātmano” yo yasya svabhāvaḥ tatsvabhāvasya “tādātmyābhāve” hetvantaramapekṣamāṇasya
svahetornniṣpannasyāpi tatsvabhāvatvābhāve “nairātmyasya” niḥsvabhāvatāyāḥ
prasaṅgāt| “tadvat” prakāśādivat “na punaḥ” paścāt “tadātmatāyāṃ” asthitidharmmātmatāyāṃ
“hetvantaramapekṣata” iti pramāṇaphalam| “asthitidharmmā cet” naśvarasvabhāvaścet| “svabhāvataḥ”
svahetubhyo “niṣpanno” bhāva iti pakṣadharmmopasaṃhāraḥ| viruddhvyāptopalabdhiśceyam,
hetvantarāpekṣānapekṣayoḥ parasparaparihārasthitalakṣaṇatayā virodhāt, hetvantarānapekṣayā
ca tatsvābhāvatāyā vyāptatvāt|[15. svato vinaśvaratvasādhakahetāvanekāntadoṣoddhāraḥ|]atra
ca paraspa vacanāvakāśamaśaṅkayāha-“bījādivat” ityādi| “syādetat” ityādinā etadeva vibhajate
“kevalā na janayanti” iti| kutaḥ ? iti cet, salilakṣityādeḥ svahetuvyatiriktasyāṅkurādijananasvabhāvānāmapi
bījādīnāṃ tadātmatāyāmapekṣaṇāt| tataśca na punastabhdāve hetvantaramapekṣanta
ityanekāntaḥ| “tadvad bhāvo'pī”ndhanādiḥ svahetornnaśvarātmā niṣpanno'pi “vināśe”
vinaśvarātmatāyāṃ syāditi dārṣṭāntikam| “na” bījādivadanekāntaḥ| kutaḥ ? “tatsvabhāvasya”
aṅkurādijananasvabhāvasya bījāderaṅkurādijananāt, tadātmatāyāṃ hetvantarānapekṣaṇāt|
yaśca kṣityādīkamapekṣamāṇo na janayati kuśūlādyavasthaḥ tasya “ajanakasya ca atatsvabhāvatvāt”
aṅkurādijananasvabhāvatvābhāvāt| tatra tadātmatālakṣaṇo hetuḥ na vartata eveti na
tenānekāntaḥ|[16. pratyakṣeṇa bādhāt na pratyabhijñayā sthiraikabhāvasiddhiḥ|]nanu pratyabhijñāpratyakṣata
eva bijādīrekasvabhāvo lakṣyate| tatra kuto'yaṃ janasvabhāvatvājananasvabhāvatvalakṣaṇo
bhedaḥ ? yato'nekānto na syāt| na cāpramāṇaṃ pratyabhijñā, “tatrāpūrvvārthavijñānam”
ityādipramāṇalakṣaṇayogāt, satsamprayogeṇendriyāṇāṃ bhāvataśca pratyakṣameva pratyabhijñānam|
na ca pratyakṣād gariṣṭhaṃ pramāṇamasti, yatastadviṣayasya bhedasiddhyā bādhāmanubhavadapramāṇametat
syāt ityāśaṅkayāha-‘ata eva’ janakatvājanakatvādeva viruddhadharmmādhyāsāt
‘tayoravasthayoḥ’ janakājanakāvasthayoḥ bījādeḥ “vastubhedaḥ” svabhāvabhedo “niśceyaḥ”adhyavasātavyaḥ|
yathā hi śālibījaṃ tadaṅkurajananasvabhāvaṃ tabhdāve śālyaṅkurabhāvadarśanāt
pratyakṣato'vagamyate, yavabījaṃ cātajjananasvabhāvam tabhdāve śālyaṅkurānupalabdhyā
tadviviktayavabījagrāhipratyakṣarūpayā pratīyate tathā'trāpyavasthādvaye śālibījasya
tadaṅkuraviviktāviviktāvasthāgrāhipratyakṣabalādeva svāṅkurajanakājanakasvabhāvatā kinna niścīyate
?| iṣyata evāvasthayorbhedo'vasthāvatastvabheda iti cet| na| tasyāvasthārūpavivekinā
rūpāntareṇa pratyakṣe pratibhāsanaprasaṅgāt| na hi yadanātmarūpavivekena svajñāne na pratibhāsane
tasya pratyakṣatā yuktā| avasthā tadvatoḥ svabhāvabhedābhāvāt kathaṃ rūpāntareṇa
pratibhāsanam ? iti cet| nanvavasthābhyo'navāptarūpabhedasyāvasthānāmivātmanastabhdede
satyabhedo na saṅgacchate| tataścāsyāvasthānāmivātmabhedamanubhavataḥ kathamavasthātṛtvam
?| avasthābhede'pyabhinnarūpasya tathā vyavasthānāt kathañcibhdedasyāpi bhāvādadoṣa iti cet|
yadi yamātmānaṃ purodhāya ‘ayamavasthātā, avasthāścemāḥ’ iti bhaṇyate tenāvasthātadvatorbhedastadā
bheda eveti ‘kathañcit’ ityandhapadametat| tato'sya pratyakṣatāyāṃ anātmarūpavivekinā
rūpāntareṇāvabhāsanaprasaṅgo na nivarttate| atha tenātmanā'bhedaḥ| avasthāvabhdedaprasaṅgo'vasthātuḥ,
tadvadavasthānāmabhedasya vā| tayorapi kathañcid bhedābhedāviti cet| tayostarhyavasthātadvadātmanorbhedavatoḥ
kathañcidanimittaṃ rūpāntaramiṣṭaṃ syāt| tathā ca
tasyāpi tābhyāṃ kathañcibhdedaḥ, anyathā tadekasvabhāvādatyantamabhedādavasthātadvatoḥ parasparamatyantaṃ
bhedābhedau prasajyeyātām| rūpāntarasya kathañcibhdede tannibandhanamaparaṃ
rūpam, tathā'syāpi tadanyad ityaparimitarūpataivaikaikasya vastunaḥ samāsajyeta| na cāparimitarūpapratibhāsi
pratyakṣamanubhavāmaḥ| ananubhavantaśca kathaṃ tatkalpanayā''tmanaivātmānaṃ
vipralabhemahi ?| tasmādavasthārūpavivekenopalabdhilakṣaṇaprāptasyānupalambhād aparimitarūpatāprasaṅgācca
kathañcibhdedābhedavato'vasthāturasattvameva| tāścāvasthā janakājanakasvabhāvabhedavatyaḥ
pratyakṣata evāvagamyanta iti tadekatvādhyavasāyi pratyabhijñānaṃ tabdādhāmanubhavat
kathaṃ pramāṇaṃ syāt ?, yato bījādināmaṅkurādijananasvabhāvānāmapi tadātmatāyāṃ
hetvantarāpekṣaṇāt prāktanasya hetoranaikāntikatā bhavet|bhavatu vā'vasthātā kaścit,
tasyāpyetadeva bhedaṃ sādhayati| tathā hi- “tayoḥ” janakājanakāvasthayoriti saptamīdvivacanametat
tadā bhavati| tadayamartho-janakāvasthāyāmajanakāvasthāyāṃ ca “vastunaḥ” dharmmilakṣaṇasya
“bhedaḥ” svabhāvanānātvam “ata eva” janakājanakasvabhāvatvādeva pratyakṣāvasitāt
“niśceyaḥ” niścayalakṣaṇastatra vyavahāraḥ kartavyaḥ, viṣayasya viruddhadharmmādhyālasakṣaṇasya
darśanāditi|na ca śākyate vaktum-avasthā evāṅkurādijananasvabhāvā nāvasthātā iti|
tasya sarvvasāmarthyavirahalakṣaṇasyāsattvaprasaṅgāt| tato yad ekarūpatayā pratyabhijñānaṃ
bhāveṣu tat pūrvvottarakālayorjanakājanakasvabhāvabhedavyavasthāpakapratyakṣanibandhanāmanubhavadvādhāṃ
kathamiva pramāṇaṃ syāt ?| tatpratibhāsinaścābhinnarūpasyālīkatve'kṣasamubhdavāmapi
vṛttimanubhavato'sya satsamprayogajatvābhāvāt taimirikādidhiyāmiva kutaḥ pratyakṣatā
?| na cārthakriyānibandhanaṃ rūpamapāsya bījāderaparaḥ paramārthataḥ svabhāvo'sti, yasyādhigamāt
pratyabhijñānaṃ pramāṇaṃ bhavet, arthakriyāsāmarthyalakṣaṇatvāt paramārthasataḥ|
tasmāt sadṛśāparabhāvanibandhana evāyaṃ keśakadalīstambādiṣvivākārasāmyatāmātrāpahṛtahṛdayānāṃ
bhrānta eva tattvādhyavasāyo mantavyaḥ| tataḥ sato'pi pratikṣaṇaṃ bhedasyānupalakṣaṇaṃ
bālānām| yadā tu vidhurapratyayopanipātād visadṛśāparabhāvaprasavaḥ tadā'sya tattvādhyavasāyī
pratyabhijñāpratyayo na bhūtimavalambate| na ca tadekākāraparāmarśapratyayajanakatvādaparaṃ
sādṛśyam| bhedā'viśeṣe'pi ca svahetubalāyātaprakṛtivaśāt kecidevaikākāraparāmarśapratyayalakṣaṇāmarthajñānādilakṣaṇāṃ
vā'rthakriyāṃ kurvvanti nāpara iti vipañcitaṃ pramāṇavārtika
eva śāstrakṛteti neha prapañcyate|[17. anumānenāpi pratyabhijñāyā bādhāt na tataḥ
sthirabhāvasiddhiḥ|]avaśyaṃ ca bījāderjanakājanakāvasthayorvvastubhedo yathokto'vagantavya
iti darśayitumanamānamabhedasya bādhakamāha-“bhāvānāṃ” bījādīnāṃ svakāryajanako yaḥ “svabhāvaḥ”
tasya teṣu satsu “anyathātvābhāvāt” kadācidajanakatvāsambhavāt “tatsvabhāvasya” aṅkurādijanakasvabhāvasya
“paścādiva” salilādikāraṇasannidhāna iva “prāgapi” kuśūlādyavasthitikāle'pi
svakārya “jananaprasaṅgāt”| tathā hi-salilādisannidhāne'pi bījādiḥ svarūpeṇaiva
kāryaṃ karoti, na pararūpeṇa| yaścāsya tadākāryajanakaḥ svabhāvaḥ, sa cet prāgapyasti, ‘sa
evāyam’ iti pratyabhijñāyāṃ puro'vasthāyino janakasvabhāvasya prācyarūpābhedādhyavasāyāt,
tataḥ kimiti prāgapi tatkāryaṃ na kuryāditi ?| prayogaḥ-yad yadā yajjananasvabhāvaṃ tat
tadā tajjanayatyeva| ajanakasya janakatvasvabhāvavirodhāt| anyasyāpi vā tatsvabhāvatāpatteḥ|
yathā-tadeva bījādikaṃ salilādisannidhikāle| kuśūlādyavasthāsvapi cedaṃ bījādikaṃ svakāryajananasvabhāvameva
pratyabhijñayā vyavasthāpyata iti svabhāvahetuprasaṅgaḥ| na ca janayati|
tasmānna tajjananasvabhāvamiti| viparyayaprayogaḥ-yad yadā yajjananasvabhāvaṃ nirvvarttyaṃ
kāryaṃ na janayati na tat tadā tajjananasvabhāvam, tadyathā-śālyaṅkurajananasvabhāvanirvartyaṃ
kāryamajanayat kodravabījam| na janayati ca salilādikāraṇasannidheḥ prāk tatkāryajananasvabhāvanirvvarttyaṃ
svakāryaṃ bījādikamiti vyāpakānupalabdhiḥ| tato'numānato'pi bādhāmanubhavat
pratyabhijñānaṃ kathaṃ pramāṇaṃ syāt ?|nanu cānena bādhyamānasyānumānasyāprāmāṇyāt
kathaṃ bādhakatvam ?| aniścitapramāṇabhāvena kuto bādhā ?| nāpi itaretarāśrayatvam|
nahi pratyabhijñānasyāprāmāṇyādetadanumānaṃ pramāṇam, kintu svasādhyapratibandhāt| sa ca
viparyaye bādhakapramāṇabalānniścita iti|[18. pratyakṣasyānumānāt garīyastvanirāsaḥ|]na pratyakṣādanyad
gariṣṭhaṃ pramāṇamiti cet| na| pratyabhijñāyāḥ pratyakṣatvāsiddheḥ| na hīyamanumānena
pratyakṣātmikā satī bādhyata iti brūmahe| kiṃ kṛtaṃ ca pratyakṣasya garīyastvam
?| tadvayarthasyāsambhave'bhāvāt pramāṇamucyate taccānumānasyāpyarthapratibaddhaliṅgajanyatayā
samānamiti nāsya kaścidviśeṣaḥ| yadi cānumānavirodhamaśnuvānāpi pratyabhijñā pramāṇaṃ
tadā''kārasya sāmyāt tadekatāṃ pratiyatī nīletarakusumādeḥ [pratītiḥ] kiṃ na pramāṇam ?|
nahi kusumaphalādikāryadarśanonnīyamāno bhedaḥ pratyakṣatastathābhāvamanubhavati| vistarataśca
pratyabhijñāprāmāṇyanirāsaḥ kṣaṇabhaṅgasiddhāveva vihita ityāstāṃ tāvadiha|“yataḥ evam”
uktena prakāreṇa janakājanakāvasthayoḥ bījādervvastubhedaḥ “tasmād yo'ntyo'vasthāviśeṣo”
yadanantaraṃ aṅkurādikāryaprasavaḥ “sa evāṅkurajananasvabhāvaḥ”, kāryadarśanonnīyamānarūpatvāt
tajjananasvabhāvatāyāḥ|yadi tarhi sa evāṅkurajananasvabhāvaḥ, pūrvvabhāvināmavasthābhedānāmatajjananasvabhāvatvāt
kathaṃ teṣu tatkāraṇavyapadeśaḥ ? aṅkurārthibhirvvā tadupādānam
? ityata āha-‘pūrvabhāvinastu’ kuśūlādyavasthitikālabhāvinastu “avasthāviśeṣā aṅkukāraṇasyā”ntyasyāvasthāviśeṣasya
“kāraṇāni” pratyayāntaropadhīyamānaviśeṣebhyaḥ paramparayā
“tebhyastadutpatteḥ”| atasteṣūpacārataḥ kāraṇavyapadeśo'ṅkurārthibhiścopādānam| yatastatsvabhāvasya
bījāderjananaṃ na hetvantarāpekṣam, yajjānakamapekṣate na tasya tajjanasvabhāvatvam
iti| “tasmānnānekānto” bījādivat ‘tatsvabhāvatvāt’ ityasya hetoḥ ityupasaṃhāraḥ|tadevaṃ
yadā tāvat pratyabhijñānaṃ pratyakṣapramāṇatayā sthairyasiddhaye parairūcyate bījādivadanekāntaṃ
pratipādayitum, tadā tasyoktena prakāreṇa pratyakṣānumānābhyāṃ bādhyamānatvāt tadātmatā
nāstīti kutastata ekatā bhāvānām ?, yato'nekāntaḥ syāditi pratipāditam| yadā tu pratyabhijñāyamānatvāt
pūrvvāparakālayorekasvabhāvā bījādaya iti hetutayocyate paraiḥ, tadā'yamasiddho
hetuḥ| na ca sa pakṣe kvacid varttata ityāha- “kṣaṇikeṣu bhāveṣu” asmābhiriṣyamāṇeṣu
“aikyābhāvā”diti sambandhaḥ|[19. tatsvabhāvatvāt ityatra punarapi anekāntadoṣodvāraḥ|]atha
yasyāpi kṣaṇikā bhāvāstasyāpi bījādīnāṃ pratikṣaṇamaikyābhāve'pi viśeṣānupalakṣaṇādantyakṣaṇavat
sarvveṣāṃ janakasvabhāvānāmapi tabhdāvaṃ prati salilādyapekṣatvāt tadavasthamanaikāntikatvam
ityāśaṅkayāha- “aparāparotpatteḥ” kṣaṇikairapi nānekāntaḥ, aparebhyo'parebhyaśca
pratyayebhyaḥ pratikṣaṇamutpatteḥ kṣaṇikānāṃ bhinnaśaktitvādantyakṣaṇavajjanakasvabhāvatāvirahāt
kutastairapyanekāntaḥ syāt ?| na hi kāraṇabhedopadhīyamānajanmanāṃ viśeṣānupalakṣaṇe'pyabhinnasvabhāvatā
yuktā, hetu bhedānanuvidhāne'hetukatāprasaṅgāt| tathā ca vakṣyati-‘aparāparapratyayayogena
pratikṣaṇaṃ bhinnaśaktayaḥ santanvantaḥ saṃskārā yadyapi kutaścit
sāmyāt samānarūpāḥ pratīyante tathāpi bhinna eva eṣāṃ svabhāvaḥ, tena kiñcideva kasyacit
kāraṇam’ iti|yaduktaṃ ‘tatsvabhāvasya jananāt’ ityasyānekāntamubhdāvayannāha paraḥ-“te”
bījakṣityādayaḥ “antyāḥ” ante bhavāḥ pratyekamaṅkurajanane ‘samarthāḥ’ khaṇḍaśaḥ kāraṇebhyaḥ
kāryotpādābhāvād bhavabhdiriṣyanta iti “kinna janayanti pratyekam” ?| tataścaiṣāmeka
eva kaścidaṅkuraṃ janayati, tadanye tu tatsvabhāvā api na janayantīti ‘tatsvabhāvasya jananāt’
ityanekāntaḥ| tadvat kuśūlādyavasthā api bījādayo'ṅkurādijananasvabhāvā api na jānayiṣyantīti
tairanekāntaḥ tadavastha eveti manyate paraḥ|atrāha-“iti” yadevaṃ tvaṃ manyase|
pareṇa sāmānyenābhidhānāt sāmānyenaivottaramāha- “janayantyeva” “nātra” svakāryajanane “anyathābhāvaḥ”
ajanakatvamāśaṅkanīyam| kutaḥ ? “svabhāvasyāvaiparītyāt”| yai hi na janayeyurjananasvabhāvā
eva na syuḥ| tatsvabhāvāśceṣyanta ityavaśyaṃ janayanti, tathā ca kuto'naikāntaḥ
? iti bhāvaḥ|[20. ekekaiva samarthena kāryajanane pareṣāmanupayogamāśaṅkaya taduddhāraḥ|]pratyekamantyānāṃ
janakatve kāryasyaikena jananādapareṣāmupayogasya nirvviṣayatvādajananameveti
manyamāna āha paraḥ-“teṣu” antyeṣu “sahakāriṣu” saha-yugapat karaṇaśīleṣu “samarthasvabhāveṣu”
tatkāryakriyāyogyeṣu abhyupagamyamāneṣu satsu “kāryasyaikenaiva janitatvāt
ko'parasyopayogaḥ ?” naiva kaścit| tat kimucyate ‘janayantyeva’ iti ?| etat pariharati-‘na
vai’ naiva “bhāvānāṃ” bījādīnāṃ kācit “prekṣāpūrvvakāritā” buddhipūrvvakāritā, “yataḥ” prekṣāpūrvvakāritvāt
‘ayamasmāsvanyatama eko'pi samarthaḥ kāryajanane, kimatrāsmābhiḥ karttavyam
?’ ityālocya “apare nivarteran” audāsīnyaṃ bhajamānāstatkāryajanane na vyāpriyeran| yasmāt
“te” bījādayo bhāvāḥ “nirabhiprāyavyāpārāḥ” paryālocanāśūnyavyāpārā ekata utpadyamāne
“kārye sarvva eva vyāpriyante”| bhavanadharmmaṇi ca kārye teṣāṃ prāgbhāva eva vyāpāraḥ|
tadanyasyāyogāt| yadi hi vyāpṛtādanya eva vyāpāraḥ tadā tata eva kāryotpādād vyāpāravataḥ
kārakatvameva hīyate|tasyāsau vyāpāraḥ tatastasya kārakatvam iti cet| nanvevaṃ vyāpāropayogasya
kāryānupayogini tatropacārāt pāramārthikamasya kārakatvaṃ hīyeta| kaścāsya vyāpāreṇa
sambandhaḥ ?| samavāyaścet| na| tasya prāgeva nirastatvāt| samavāyācca vyāpāravattve anyasyāpi
tatkāryānupayoginastabhdāvaprasaṅgaḥ, samavāyasyeheti buddhihetorekatvena sarvvatra
samānatvāt| abhimatenaiva vyāpṛtena tabdyāpārotpādanāt nātiprasaṅgaḥ iti cet| nanu tena tadutpādanaṃ
tatra samavāyodevocyate| sa ca sarvvatra samānaḥ| yena ca pariśrameṇa vyāpāraṃ
janayati tena kāryameva kinnotpādayati ? yena vyavadhānamāśrīyate| yathā ca svasannidhimātrenaivāyaṃ
vyāpāraṃ janayati na vyāpārāntareṇa, anavasthāprasaṅgāt, tathā tata eva kāryamapītyuktaprāyam|tasmād
bhāvini kārye prāgbhāva eva kāraṇasya vyāpāraḥ| sa ca sarvveṣāmastīti
sarvva eva kāryotpattau vyāpriyanta iti vyapadiśyante|“tadapi kāryaṃ sarvvebhya eva jāyate”
sarvveṣāṃ bhāva eva tabhdāvāt| na hi kāryasya kāraṇābhimatabhāva eva bhāvamantareṇāparaṃ
janma| tathābhāve hi tatraiva kāraṇavyāpārāt kāryakriyaivaiṣāṃ na sambhavet| tataśca satsvapi
kāraṇeṣu kathamasya bhāva upalabdhirvvā syāt ?| tatsambandhino janmanaḥ karaṇāt iti
cet| na| asatā tena sambandhāyogāt| svata eva sattve vā janmārthānupapatteḥ| janmakāle copalabhyasyātmanaḥ
prāgapi bhāvāt tathopalabdhiprasaṅgaḥ, rūpāntareṇa bhāve natasya bhāvaḥ
syāt| rūpabhedalakṣaṇatvād bhāvabhedasya| tasmādupalabhyātmano janmanaḥ prāganupalambhādasattvam|
tato'sya janmasambandhitā kutaḥ ?| tasmāt kāryamevābhūtvā hetubhāve bhavatīti bhāva
evāsya tato janmeti sarvvebhyastat jāyate|nanvekasyāpi tajjanane sāmarthyāt apareṣāṃ tatra
sannidhilakṣaṇo vyāpāro vyartha eveti na tatrapareṣāṃ bhāvaḥ saṅgacchata iti cedāha-“svahetoḥ”
kṣitibījasalilādisāmagrīlakṣaṇasya “pariṇāmaḥ” kāryotpādānuguṇaviśeṣavataḥ pratikṣaṇamupadhīyamānātiśayasya
kṣaṇāntarasya prasavaḥ, tataḥ “upanidhiḥ” kāryadeśe sannidhānaṃ
“dharmmo” yeṣāṃ te “tathābhavantaḥ” kāryadeśe sannidhīyamānāḥ “nopālambhamarhanti”- ‘ekasyāpyetatkāryakaraṇe
samarthatvāt kimatra bhavantaḥ sannihitāḥ ?’ iti na paryanuyogamarhanti|
na hi tadaparasannidhimantareṇa tatraikasyāpi bhāva upapadyate| kutaḥ ? “tatprakṛteḥ” tatprakṛtitvāt
iti bhāvapradhāno nirddeśaḥ| kṣitibījasalilādisāmagrīpariṇāmajanyasvabhāvatvādekaikasya
samarthasya tadabhāve kutaḥ kevalasya sambhavaḥ ?, sāmagrīśabdavācyaiḥ kāraṇabhedaiḥ
samarthasvasvalakṣaṇāntarārambhāt| tataśca pratikṣaṇamupadhīyamānātiśayasyotpādāt kevalānāṃ
ca tajjananasvabhāvavaikalyāt tadaparapratyayayogajanyasvabhāvatvāt samarthajanakasya
hetoḥ| etacca yathāvasaraṃ tatra tatra vyaktīkariṣyati| tasmād yatsāmagrījanyasvabhāvo
yo bhāvaḥ sa tatraikābhāve'pi kāraṇavaikalyānna sambhavatītyekasāmagrījanmanāṃ sahabhāvo
niyataḥ| sarvveṣāṃ teṣāṃ bhāva eva kāryasya bhāvāt sarvva eva janayantīti ‘tatsvabhāvasya
jananāt’ ityatra nānekāntaḥ iti|yenābhiprāyeṇa ‘te'ntyāḥ samarthāḥ kinna janayanti’ ityuktaṃ
taṃ prakaṭayannāha- “samarthāḥ” ityādi| siddhāntavādyapi ‘janayantyeva’ iti yadabhiprāyavatoktaṃ
tamādarśayati- “na, tatraiva” ityādi| etadeva vyācaṣṭe- “tasyaiva” ityādi| ayamabhiprāyaḥ-
‘idamatra samartham, idamasamartham’ iti pratyakṣānupalambhasādhanābhyāmanvayavyatirekābhyāṃ
vyavahriyate, anyanimittābhāvāt| tau cānvayavyatirekāvekatraiva kārye dṛśyete
nāparāparatreti tasyaivaikasya janane samarthā gamyanta iti nāparaparajananam| te tu yadavasthā
janayanto dṛśyante-kiṃ tajjananasvabhāvāstadaiva ? āhosvit prāgapi ? ityatra vivādaḥ|
tatra prāgapi tatsvabhāvatve paścādiva prāgapi janaprasaṅga iti pratikṣaṇaṃ bheda ucyata
iti|[21. kāraṇabhedāt kāryabhedaṃ svīkurvabhdiḥ kṣapaṇakajaiminīyairanekāntasyobhdāvanam|]punaranyathā
kṣapaṇakajaiminīyā anekāntamubhdāvayanta āhuḥ-“bhinnaḥ” parasparavyāvṛttaḥ
“svabhāvo” yeṣāṃ tebhyaścakṣurādibhyaḥ “sahakāribhyaḥ” yugapatkartṛbhyaḥ “ekasya” vijñānalakṣaṇasya
“kāryasyotpattau” satyām, bahūni bhinnasvabhāvāni kāraṇāni kāryaṃ tvekamabhinnasvabhāvamiti
“na kāraṇabhedāt kāryabhedaḥ syāt ”| tataścakṣurādayo na bhinnenātmanaikasya
kāryasya janakā eṣṭavyāḥ| kintvabhinnameṣāmekakāryajanakaṃ sāmānyabhūtaṃ rūpamupeyaṃ yenābhinnaṃ
kāryaṃ janayanti| tacca samagrāvasthāyāmeva tatkāryaṃ janayati na vyagrāvasthāyām|
na caikaikābhāve tasyābhāvaḥ, sāmānyātmanaḥ kadācidabhāvavirodhāt| na ca tadā'syā'janakasvabhāvatā,
janakājanakarūpavataḥ samagretarāvasthayorbhedaprasaṅgāt| tathā ca sāmānyātmanā
hāniḥ| tato yadasya samagreṣu cakṣurādiṣu janakaṃ rūpaṃ tadekaikābhāve'pi vidyate na ca janayatīti
‘tatsvabhāvasya jananāt’ ityanekānta iti|[22. siddhāntavādīnā dūṣaṇodvāraḥ|]siddhāntavādyāha-“na,
yathāsvam” ityādi| evaṃ manyate-kiṃ punaridaṃ kāraṇamabhimataṃ bhavataḥ ?|
yadi pratyekaṃ cakṣurādikam; tadayuktam| sāmagrījanyasvabhāvatvāt kāryasya, tasyā eva kāraṇatvāt|
nanu tadavasthāyāṃ pratyekameva sāmagrīśabdavācyānāṃ jananasvabhāvatvābhyupagamāt
pratyekameva cakṣurādikaṃ kāraṇam| yadyevaṃ ko'yaṃ niyamo yadanekasmād bhavatā'nekena bhavitavyam
viparyaye bādhakapramāṇābhāvāt, ekenaiva tat kāryaṃ kartavyamiti ca na niyamakāraṇamutpaśyāmaḥ|
ekaṃ ca tatkāryaṃ karotīti kuto'vasitam ?| tabhdāve bhāvāt iti cet| anekatrāpi
samānametat| taduktam-“tasyaiveikasya janane samarthāḥ nānyasya iti nāparāparajananam”
iti| na cānekasmād bhavadanekaṃ prāpnoti| yato nāsmākaṃ bhavatāmiva kāraṇameva kāryātmatāmupaiti,
yato'nekapariṇateranekarūpatvāt kāryasyānekatā syāt| kintu apūrvvameva keṣucit satsu
bhavati| taccānekabhāva eva bhāvāt tatkāryamucyate tasya kuto'nekatāprasaṅgaḥ?| yattvabhinnaṃ
rūpaṃ janakamucyate tasyaikasthitāvapi bhāvāt tatkāryajananasvabhāvācca tataḥ kāryaprasavaprasaṅgaḥ,
tadanyasannidhau tasya viśeṣābhāvāt tadāpi vāna janayet| tasmād yeṣuṃ
bhāvābhāvavatsu kāryaṃ bhāvābhāvavad dṛṣṭaṃ ta eva viśeṣā janakā iti kuto'nekāntaḥ ?|atha
sāmagrīṃ kāraṇamāśrityocyate ‘na kāraṇabhedāt kāryabhedaḥ syāditi’, “tanna”, “yathāsvaṃ” yasyāḥ
sāmagryāḥya ātmīyaḥ svabhāvastabhdedena “tadviśeṣopayogataḥ” tasya-vijñānalakṣaṇasya
kāryasya, viśeṣāḥ-sāmagrībhedād bhinnāḥ svabhāvāḥ, teṣūpayogataḥ tadupayogaiḥ bhinnasāmagrīvyāpāraiḥ
kāryāḥ ye svabhāvaviśeṣāḥ- kāryāṇāṃviśiṣṭāḥ svabhāvāḥ teṣāmasaṅkarātparasparavyāvṛttarūpatvāt|
sāmagrībhedād bhinnarūpataiva kāryāṇāmiti kathanna kāraṇabhedād kāryabhedaḥ
syāt ?| tathā hi-ekā sāmagrī manaskāratatsāgduṇyādilakṣaṇā, tato vikalpavijñānamātraṃ jāyate;
aparā manaskārendriyamātralakṣaṇā, tato bhrāntendriyavijñānasambhavaḥ; tadanyā viṣayendriyamanaskārātmikā,
tato'pyabhrāntavijñānasambhūtiriti bhinnasāmagrījanmanāṃ kāryasvabhāvaviśeṣāṇāmasāṅkaryādastyeva
sāmagrīlakṣaṇakāraṇabhedāt kāryāṇāṃ bheda iti|nanu yadā viṣayendriyamanaskārebhyo
vijñānasambhavaḥ tadā teṣāmupayogaviṣayasyaikatvāt kathamasāṅkaryam
?| tathāvidhasya sāṅkaryasyeṣṭatvāt adoṣaḥ| taduktam-“tatraivaikatra sāmarthyāt” ityādi|kathaṃ
tarhi teṣāṃ tajjanakatvam ?, yadi tabhdedāt na bhidyate kāryam| kiṃ nu vai samagrāṇāmanyānyakāryajananena
janakatvam yatastadabhāve tanna syāt| janakatvaṃ hyeṣāṃ tabhdāva eva
kasyacid bhāvāt| tatraikasyānekasya vā bhāve teṣāmekānekajanakatvamucyate|[23. ekasāmagrījanyeṣvapi
kāryeṣu bhedopapādanam|]nanvekasyāḥ sāmagryā anekasya bhāve sāmagryantarajanyebhyo
bhavatu bhedaḥ, parasparatastu katham ?| tadatadrūpahetujatvāddhi bhāvāstadatadrūpiṇa
iṣyante| tatra yadā cakṣūrūpamanaskārebhyo vijñānajanma tadā cakṣūrūpakṣaṇayorapi bhāvād vijñānenābhinnahetujatvāt
tayorvvijñānātmatā, vijñānasya vā tadrūpatā kathaṃ na prasajyeta
?| āha ca-“tadatadrūpiṇo bhāvāstadadrūpahetujāḥ|tadrūpādi kimajñānaṃ vijñānābhinnahetujam||”
iti|naiṣa doṣaḥ| teṣāṃ yathāsvaṃ svabhāvabhedena nimittopādānatayā tadupayogāt| manaskāro
hi vijñānasyopādānakāraṇam| cakṣuṣastu svavijñānajananayogyasya janamani sahakārikāraṇam|
evamitaratrāpi yathāyogamvācyam| tato'nyādaśī sāmagrī cakṣuḥkṣaṇasya janikā, anyādaśī ca
vijñānāderiti tadvailakṣaṇyādeva kāryāṇāṃ vailakṣaṇyam|syādetat-sarvveṣāmanvayavyatirekāvanuvidhīyete
tadā cakṣurādikṣaṇairiti kuto'yaṃ bhedaḥ-ihopādānabhāve bheda(bhāveneda)mupayujyate,
anyatra tu sahakāribhāveneti ?| bodharūpatāderanukārānanukārābhyāṃ tabhdāve vyabhicārāvyabhicārataśca|
tathā hi-vijñānaṃ manaskārasya bodharūpatāmanukaroti, na cakṣurāderjarā(ḍā)dibhāvam|
evamanyadapi pratyeyam| niyamena ca vijñānamātrabhāve samanantarapratyayasya
vyāpāro na cakṣurādeḥ| cakṣuḥkṣaṇāntarodaye ca pūrvvabhāvinaścakṣuṣo na svavijñānayogyatāhetoḥ
samanantarapratyayasya| evaṃ rūpasyāpi vācyam| tasmādavasthābhede'pi yad ekākāraparāmarṣa(rśa)pratyayanibandhanatayā
svasantatipatitakāryaprasūtinimittaṃ tad upādānakāraṇaṃ
yat santānāntare prāgavasthāpekṣaviśeṣodayanibandhanaṃ tat sahakārikāraṇam| sā ceyaṃ bhāvānāṃ
svahetuparamparayātā prakṛtiryayā kiñcit kāryaṃ svasantānavyavasthānibandhanaṃ janayantyaparaṃ
ca santānāntaravyapadeśanibandhanamiti tasyā eva sāmagryā avāntaraviśeṣakṛtatvāccakṣūrūpavijñānakṣaṇānāṃ
parasparato vailakṣaṇyaṃ na virudhyate|[24. kāraṇānekatve'pi kāryasyaikatvaṃ
sāmagrībhede ca kāryabhedaḥ|]tasmād yadi ‘kāraṇabhedāt’ kāraṇānekatvāt “kāryasya
bhedaḥ” anekatvaṃ tadā pratibandhābhāvādanekāntaḥ| na ca tadabhyupagamyata iti na kācit
kṣatiḥ|atha sāmagrīlakṣaṇasya kāraṇasya bhedaḥ sāmagryantarād vailakṣaṇyaṃ kāryasyāpi bhedo'tatkāraṇebhyo
bhinnasvabhāvatocyate| tadā tasyeha bhāvāt kathaṃ na kāraṇabhedāt kāryabhedaḥ
syāt ? iti abhiprāyavatā ‘na’ kāraṇabhedāt kāryabhedo na syāt| kutaḥ ?| “yathāsvam”
ityādyabhihitam|ubhayaṃ caitat kāryeṣu pramāṇaparidṛṣṭamiti darśayannāha- “yathā” ityādi|
mṛtpiṇḍādibhyo hi bhavato ghaṭasya na kāraṇānekatve'pyanekarūpatā| nā'pi sāmagryantarajanyādabhinnasvabhāvatetyudāharaṇārthaḥ|
tatra sāmagryantarajanyāt tāvad bhedaṃ darśayati-“mṛtpiṇḍāt”
ityādi| iha mṛtpiṇḍakulālasūtrāṇi vyagrasvabhāvāni kāraṇāntarasahitāni iṣṭakādilakṣaṇāni
tadanyajanyebhyo'bhinnasvabhāvāni yāni kāryāṇi sādhayanti tebhyo vilakṣaṇameva samagrāṇi
ghaṭātmakaṃ kāryaṃ janayanti| tathā hi-kulālādinirapekṣo mṛtpiṇḍaḥ tadanyajanyād vṛkṣādervilakṣaṇamevopādānabhāvena
mṛdātmakaṃ kāryaṃ janayan dṛṣṭaḥ| kulālādisahito'pi tadātmakameva
ghaṭam| taktāraṇāhitaviśeṣaśca kevalamṛtpiṇḍād bhinnasvabhāvatayā taktāryādapīṣṭakādervvilakṣaṇameva
karoti| evaṃ kulālādikamapi tadanyopādānasahitaṃ sahakāribhāvena yatkāryaṃ
karoti tadvilakṣaṇameva mṛtpiṇḍasahitaṃ tatkāraṇāhitaviśeṣaṃ ghaṭātmakaṃ kāryaṃ janayatīti
samudāyārthaḥ| tatra mṛtpiṇḍād bhinnaḥ svabhāvo ghaṭasya ye tadanyopadānakāraṇatayā mṛtsvabhāvā
na bhavanti vṛkṣādayastebhyo bhavati| “kulālāt” mṛtpiṇḍopādānāhitātiśayāt sahākāribhāvenopayujyamānāt
“tasyaiva ghaṭasya” mṛtpiṇḍopādānatayā mṛdātmanaḥ sataḥ “saṃsthānaviśeṣaḥ”
pṛthubudhnodarādyākāraḥ tadātmatayā tadanyebhyo yeṣāṃ mṛtpiṇḍastadanyanimittasahita
upādānamiṣṭakādīnāṃ tebhyo bhinnaḥ svabhāvo bhavati| “sūtrāt” mṛtpiṇḍakulālakāraṇāhitaviśeṣāt
tasyaiva ghaṭasya “mṛtsaṃsthānaviśeṣātmano” mṛtpiṇḍakulālayostajjananasvabhāvatvāt ghaṭasya
tadrūpayogāt “tayośca” sūtrakāraṇopahitaviśeṣayostannirapekṣāvasthāto bhinnātmakatayā
“cakrādervvibhakto” vichinnaḥ “svabhāvo bhavati” tasmādanu[krā]ntakāraṇatrayajanyo ghaṭaḥ
tadanyasmādekaikakāryād dvidvikāryācca bhinnasvabhāva eva jāyata iti sāmagrībhedād bhinnānyeva
kāryāṇi parasparamasaṅkīrṇṇasvabhāvāni bhavantīti tadupayogakāryaviśeṣāsaṅkaraḥ siddhaḥ|
tasya caikaikatadvasthābhāvikāraṇabhedānvayavyatirekānuvidhāyitayā khaṇḍaśo'nutpādācca|
tedekaikajanyatve'pi vastutastadekaikasajātīyakāraṇāntarasannidhāvadṛṣṭasya| viśeṣasyetarasannidhau
taddarśanāt ‘tajjanyo'yam’ iti tattvacintakairvvivecyate| yataḥ kāryaviśeṣārthino'nekakāraṇaparigrahaṃ
kurvvanti parasparāhitopakārakāryaparamparayā vāñchitakāryajananayogyakāraṇasāmagrībhāvārtham|
yata evaṃ sāmagrībhedād bhinnānyeveṣṭakācakrāvibhaktaghaṭatavdibhaktaghaṭalakṣaṇāni
kāryāṇi bhavanti “tat” tasmāt “evam” uktena prakāreṇa kulālāt
mṛtpiṇḍarahitādanyasāmagryantarbhūtāt na mṛtsvabhāvatā kasyacit kāryasya, mṛtpiṇḍakāraṇopakṛtātmana
eva tasya tadviśeṣahetutvāt| na mṛdaḥ kevalāyāḥ tatsāmagrībahirbhūtāyāḥ saṃsthānaviśeṣaḥ
kulālopādānopakṛtāyā eva mṛtsaṃsthānaviśeṣātmakakāryahetutvāt|[25. sahakāryanekatve'pi
kāryasya aikyam|]tadevaṃ sāmagrībhedād bhedaṃ kāryasyodāharaṇe pratipādya sahakāriṇāmanekatve'pyanekātmatāvirahaṃ
pratipādayannāha-“na ca tayoḥ” mṛtkulālayoḥ sahitayoḥ parasparopādānopakṛtātmanoḥ
yaḥ śaktiviśeṣaḥ pratyayāntarasahitāvasthāto viśiṣṭā yogyatā tadviṣayasya
tadanyāvasthāviṣayād bhede satyapi yathā tadanyasmād bhedaḥ, evaṃ “svabhāvena na bhedaḥ”|
“svarūpato'pi na nānātvaṃ” nānekātmakatā “kāryasya”| tābhyāṃ janito yo viśeṣo mṛtsaṃsthānaviśeṣātmakaḥ
sa eva tadanyasāmagrījanyād bhidyata iti bhedo asya|kathaṃ punareta[d]
jñāyate ‘tadanyasmādiva svabhāvato'pyasya bhedo nāsti’ ityata āha- “mṛtsaṃsthānayoḥ” ityādi|
yadi hi mṛtkulālayoḥ tadavasthābhāvinoḥ “śaktiviśeṣaviṣayo” mṛtsaṃsthānaviśeṣātmako “bheda”stadanyasmādiva
svarūpato bhidyeta tadā mṛtsaṃsthānayo “raparasparātmatayā” parasparātmatāviraheṇa
kāraṇena saṃsthānaviśeṣeṇa mṛt na pratibhāseta, na mṛtsvabhāvena ca saṃsthāna
viśeṣaḥ, yathā tadanyarūpeṇa| na hi yo yasya svabhāvo na bhavati sa tenātmanā svagrāhiṇi
jñāne pratibhāsate, rūparasavat; jñānaṃ vā tadrūpavikalārthasāmarthyenotpadyamānaṃ tadrūpamanukartuṃ
yuktam bhrāntatāprasaṅgena tadvaśādarthavyavasthānābhāvaprasakteḥ| tasmāt mṛtsaṃsthānayorekātmataiveti
na kāraṇānekatvāt kāryasyānekātmakatā aikāntikī, yato bhinnasvabhāvebhyaścakṣurādibhyaḥ
sahakāribhyaḥ ekakāryotpattivirodhādekarūpatayā teṣāṃ sādhāraṇaikakāryakriyā,
bhinnarūpatayā vā sādhāraṇakāryakaraṇamiṣyeta| etaccaikasāmagryapekṣayaikakāryakartṛtvamucyate|
paramārthatastu tatsāmagryantarggatānāṃ sajātīyasyā'pi kṣaṇāntarasyārambhāt
sāmagryantarāvayavatvena ca kāryāntarasyāpi yathā ekapratyayajanitaṃ kiñcidekaṃ nāsti tathā'nekapratyayajanitamapīti
kāraṇānekatvāt kāryānekatvopagame'pi na kācit kṣatiḥ| tata ekakāryāpekṣayā'nekatvaprasañjane
sandigdhavyatirekatā, sāmānyena sādhane siddhasādhyateti ca|[26.
ahrīkādisaṃmatasya dravyaparyāyayoḥ bhedābhedapakṣasya nirāsaḥ|]nanu ca mṛtsaṃsthānaviśeṣayorekasvabhāvatve'pyahrīkādibhiḥ
saṅkhayādibhedād bheda iṣyate tatkathamanekapratyayajanitasyaikatve
etadudāharaṇam syāt ?| sarvvatraiva hi dravyaparyāyayoḥ saṅkhayāsaṃjñālakṣaṇakāryabhedād
bhedo deśakālasvabhāvābhedāccābheda iṣyate, yathā ghaṭasya rūpādīnāṃ ca|
tathā hi-eko ghaṭaḥ rūpādayo bahava iti saṅkhyābhedaḥ| ghaṭaḥ rūpādayaḥ iti saṃjñābhedaḥ|
anuvṛttilakṣaṇaṃ dravyannityaṃ ca, vyāvṛttilakṣaṇā bhedāḥ kṣaṇikāśca; jaiminīyasya tu kecit
kālāntarasthāyino'pīti lakṣaṇabhedaḥ| ghaṭenodakāharaṇaṃ kriyate, rūpādībhiḥ punarvvasturāga
iti kāryabhedaḥ| evaṃ sarvvatra dravyaparyāyoḥ saṅkhayādibhirbhedaḥ deśādibhistvabheda
iti mṛtsaṃsthānayoḥ kathañcit bhedāt mṛtkulālābhyāṃ janitasya kāryasyānekatā'styeva| yathā
tvekatā tathā tābhyāṃ tasya abhinnātmajanyataiveti yadanekakāraṇaṃ tadanekameva, yat punarekaṃ
tat sahakāriṇāmabhinnarūpajanyatayaikakāraṇameveti na vyabhicāra iti|tadayuktam| svabhāvato
bhedānabhyupagame anyathā bhedāsiddheḥ anekasmādekakāryotpatterabādhanāt| svabhāvato
bhedopagame vā'parasparātmatayā bhṛtsaṃsthānayoḥ saṃsthānamṛtsvabhavaviśeṣābhyāṃ tayorapratibhāsanaṃ
durnnivāram| yadi hi svabhāvato na bhedo dharmmadharmmiṇoḥ, saṅkhayādibhedādapi
naiva bhedaḥ| na hi pararūpāḥ bhidyamānā api saṅkhayādaya ātmabhūtamabhedaṃ bādhituṃ
samarthāḥ|saṅkhyābhedastāvadasamarthaḥ, ekasminnapi dravye bahutvena vyavahāradarśanāt| yathā
gurava iti| na ca bahuvacanasya niyamenādarśanād rūpādayo'tra nimittam, rūpādinimittatve
hi guruḥ iti na kadācidekavacanaṃ syāt| sambhavi dharmmirūpamātramabhidheyatvena vivakṣitam
iti cet| na| tasyaikatvena vivakṣāyāṃ kārtsnyagauravayorapratitiprasaṅgāt| brīhaya iti
ca jātivacane dharmmiṇo rūpādīnāṃ cānabhidhānāt na kiñciduttaram| ubhayarūpasya ca vastuno
guruśabdavācyatvāt kathaṃ sambhavino dharmmirūpasyaikatvena vivakṣā ?| tataścaiko gururiti
sāmānādhikaraṇyadarśanāt paryāyā apyekasaṃkhyāviṣayāḥ| te ca paryāyarūpeṇa bhidyante|
tat kathaṃ saṃkhyābhedād bhedasiddhiḥ ? iti|saṃjñā'pi saṅketanibandhanā| sa cecchāyattavṛttiriti
kutastato'rthabhedaḥ ?| ekasminnapi ca saṃjñābhedadṛṣṭeḥ kathamasya bhedanimittatā
?| yathā indraḥ śakraḥ purandaraḥ iti| atrāpi indanāt śakanāt dāraṇācca śaktibhedo gamyata
iti cet| na| samastasya kāryakartṛtvāt| na hi śaktireva indati śankoti dārayati ca| kiṃ
tarhi ?| dharmmirūpamapi, tayorekasvabhāvopagamāt, śaknotyādipadaistadvācināṃ sāmānādhikaraṇyadarśanācca|
na cāskhalavdṛttipratyayaviṣayatvādupacārakalpanā yukteti| yeṣāṃ ca paryāyāṇāṃ
na kācidarthānugamamātrā tatra kiṃ vaktavyam ?|lakṣaṇabhedo'pyahetuḥ asiddhatvāt| nahyeko
bhāvaḥ kvacidapyanvayī siddha iti| tathā hi-na kūṭasthanityatayā nityaṃ dravyamahrīkairiṣyate,
pariṇāmanityatopagamāt| sā ca purvottarakṣaṇaprabandhavṛttyā| nahyasya paryāyāṇāmivocchedaḥ
tadrūpeṇa, paryāyā eva paryāyarūpeṇa nirudhyante na tu dravyamiti nityamabhyupagamyate|
na ceyaṃ kūṭasthanityatā vā dravye sambhavati, paryāyavyatiriktasya dravyasyāsiddheḥ
tasyopalabdhilakṣaṇaprāptasya tadvivekānupalakṣaṇāt| paryāyeṣveva tulyarūpakāryakartṛṣu
dravyābhimāno mandamatīnām| na punastat tato vilakṣaṇamupalakṣyate|kāryabhedastvasmān prati
asiddha eva| rūpādīnāmeva keṣāñcit tatkāryakartṛtvāt| tathāpyabhyupagamyocyate-kāryaṃ
hi dvividham| bhinnakālamabhinnakālaṃ ca| tatra pūrvvaṃ bhavati bhedanivandhanam yadīha sambhavet|
tattu na sambhavati dharmmadharmmiṇostulyakālatvāt| abhinnakālastu kāryabhede'naikāntikaḥ,
vibhaktapariṇāmeṣu paṭādiṣu sambhavāt| paṭādayo'pi hi vibhaktapariṇāmā anekaṃ kāryaṃ
kurvanto dṛṣṭāḥ| na ca dharmmirūpeṇa bhidyante, ekasyānekakriyāvirodhābhāvācca| nahyatra
kāraṇameva kāryātmatāmupaiti, yata ekasya kāraṇātmanaḥ ekakāryarūpatopagame tadanyarūpābhāvāt
tadanyakāryātmatopagatirnna syāt| kintvapūrvvameva kasyacid bhāve prāgavidyamānaṃ
bhavat tatkāryam| tatra viṣayendriyamanaskārāṇāmitaretaropadānāhitarūpabhedānāṃ sannidhau
viśiṣṭasvetarakṣaṇabhāve pratyekaṃ tabhdāvābhāvānuvidhānādanekakriyopagamo na virudhyate|
yatra ekakriyāyāmapi tasya tabhdāvabhāvitaiva nibandhanam| sā cānekakriyāyāmapi samāneti|nanu
ca tatsannidhau vijñānalakṣaṇakāryasambhavāt tajjananasvabhāvataivaiṣāmavadhriyate, kāryasvabhāvāpekṣayā
kāraṇasya janakarūpatāvasthānāt| tato vijñānajananasvabhāvebhyaḥ pratyekaṃ
kathaṃ tadanyakāryasambhavaḥ ?| tabhdāve vā teṣāṃ tadanyajananasvabhāvatā syāt| tataśca
vijñānameva na kuryuḥ, tadaḥ yajananasvabhāvatvāt|naiṣa doṣaḥ, teṣāmanekakāryākriyāsvabhāvatvāt|
tathā hi-te tadavasthāyāṃ pratyekaṃ viśiṣṭasajātīyetarakṣaṇajananātmakāḥ, teṣāṃ
tatsattānantaryadarśanāt| tatra vijñānajananasvabhāvataiveti tasyājananasvabhāvatā vyavacchidyate
tasyā eva pratiyogitvāt nānyajananasvabhāvatā| na cātasteṣāmanekātmatā syāt, ekasyaivātmātiśayasyānekakāryahetutvāt|
na hi tadanyāpekṣayā viparyavyāvṛttimupādāyānekena śabdenābhidhīyamānaṃ
vastu anekarūpatāṃ pratipadyate, prativiśiṣṭasyaikasyaivātmanastathābhidhānāt|
yathā rūpaṃ sanidarśanaṃ sapratighamiti| nahyatra svabhāvabhedanibandhanā dhvanayaḥ,
sāmānādhikaraṇyābhāvaprasaṅgāt| tannimittānāmekatra bhāvāt adoṣa iti cet| na| teṣāṃ tadekopakārānapekṣiṇāṃ
tadayogāt| apekṣāyāṃ vā kathamekamanekakāryaṃ na syāt ?| anekenaivātmanopayogāt
iti cet| na| sāmānādhikaraṇyābhāvadoṣasya tādavasthyaprasaṅgāt| na ca nīlādīnāmātmabhedamadhyakṣamīkṣāmahe|
nāpi kāryabhedādevātmabhedānumānam, pratibandhābhāvāt, tadāgrahakapramāṇābhāvāt|
pratyakṣato'nekakāryāṇāmapi bhāvānāmekātmatayaivopalakṣaṇāt pradīpādīnām|
nānumānataḥ, tatrāpi viparyaye bādhakapramāṇābhāvāt| ekasyānekakriyā'nabhyupagame ca yo'yaṃ
rūparasagandhasparśaviśeṣāṇāṃ kvacit sahabhāvaniyamaḥ pramāṇaparidṛṣṭaḥ sa na syāt| bhinnanimittānāṃ
sahabhāvaniyamāyogāt| tannimittānāmapi tadekakāraṇānāyattajanmanāṃ niyatasāhityāsambhavāt|
tadekadharmmisvabhāvatayaikatra sahabhāvaniyama iti cet| na| ekasyānekasvabhāvatāyā
eva cintyatvāt| anekenaikasvabhāvatāṃ cānubhavataḥ tadvadanekatāyā durnivāratvāt
anyathā dharmmadharmmiṇāṃ kathaṃ naikāntiko bhedaḥ ?| tathā hi-yamātmānaṃ purodhāyā'yaṃ dharmmī
paryāyāścaite iti vyavasthāpyate, yadi tasya bhedastadā bheda eveti|anekasyāpyekakāryatā
na syāt| na hi parasparopādānakṛtopakārānapekṣā viṣayendriyamanaskārāḥ sahaikakāryārambhiṇo
yuktāḥ| na caikameva kiñcit kvacit janayati| tataśca sarvatra kāryakāraṇabhāva evo'tsīdet,
anekasyaikasya caikānekakriyāvirahāt prakārāntarābhāvācca|nāpyehetukameva viśvam,
deśakālaprakṛtiniyamāt| tasmādekasāmagryadhīnajanmanāmeva sahabhāvaniyamo bhāvānāmekakāryakriyāniyamo
vā| tataśca svasantānakṣaṇamitaropādānaṃ ca yugapadupakurvvataḥ kathamekasyānekakāryatā
na syāt ?| tataḥ kāthaṃ kāryabhedād bhedaḥ kalpyeta ?| dravyaparyāyāṇāṃ caikasvabhāvatāmācakṣāṇa
ekasyānekakāryatāṃ pratikṣipatīti kathaṃ nonmattaḥ ?, svabhāvasyaiva vastutvāt,
anyathā tasya niḥsvabhāvatāprasaṅgāt| ekasvabhāvatve ca dravyaparyāyāṇāṃ tatkāryabheda
ekavastunibandhana eveti kāryabhedād bhedamabhidadhānaḥ sphuṭamahrīka evāyamityupekṣāmarhati|[27.
vaiśeṣikakṛto'pyekasyānekakāryakāritvākṣepo na yuktaḥ|]vaiśeṣiko'pi dravyasyaikasya
dravyaguṇakarmmaṇāṃ samavāyikāraṇatāṃ bruvāṇaḥ karmmaṇaścaikasya saṃyogavibhāgasaṃskāranimittatāmekasyānekakāryakriyāṃ
pratikṣipan svakṛtāntakopenaiva pratihataḥ| na cātra śaktibhedo
nibandhanam, yatastadekopakāranirapekṣāḥ kathametāḥ śaktayo niyatārthādhārāḥ ?, na
punaranavayavena vyaktīrvvā'śnuvīran ?| tato yata evāsyā''tmātiśayādanekaśaktyupakāra tata
evānekakāryakriyā'pi, ityalamativistāriṇyā kathayeti|[28. deśakālasvabhāvābhedasyābhedasādhakatvanirāsaḥ|]deśakālasvabhāvābhedādabhedastu
yo'bhyupagamyate so'pyanupapanna eva| tathā
hi-deśakālayorabhede'pi rūparasagandhasparśāḥ paryāyarūpeṇa bhidyante tataḥ kathamabhedasiddhiḥ
?| svabhāvo'pi yadi dravyaparyāyayordvayorapi pratyekamanuvṛttivyāvṛttirūpatā;
tadā padārthadvayaṃ syād ghaṭapaṭavad, na tvekaṃ dvirūpamiti kathantasmādabhedasiddhiḥ ?|
na cānuvṛttivyāvṛttī svabhāvo yuktaḥ, tayoranuvarttamānavyāvarttamānādhīnatvāt| tataścānuvartamānavyāvarttamānayoḥ
svabhāvo'nyo vaktavyaḥ, na tu tayoranuvṛttivyāvṛttī eva svabhāvaḥ,
bhāvatvena bhavitradhīnatvāt| nahi smṛtiḥ smarttuḥ svabhāvo bhavati| anuvṛttivyāvṛttyośca
svabhāvatve lakṣaṇāt svabhāvasya bhedo vaktavyaḥ| mṛdādirūpatā svabhāva iti cet| atrāpyabheda
iti yadi sādṛśyamucyate; tad bheda eva sambhavati, sādṛśyasya sadṛśādhikaraṇatvāt| tataśca
padārthadvayameva syāt na tvekaṃ dvirūpamiti| athaikyaṃ dvitīyarūparahitatā'bhedo'ṅgīkriyate
kathaṃ tarhi dvirūpatā ?| rūpaśabdena hyatra svabhāvo'bhidhīyate| tasya caikye kathaṃ
dvīrūpatā ?| vipratiṣiddhaṃ hyetat ekasvabhāvatā dvirūpatā ceti| atha punaḥ svabhāvata
aikyaṃ nopeyate| kathaṃ tarhi sa eka ityucyate anekaḥ san ?| na tāvadekakāraṇajanyatvāt,
sarvvatropādānanimittakāraṇabhedena hetubhedasiddheḥ| nāpyekakāryakartṛtvāt, ekasyāpi vibhaktapariṇāmāvibhaktapariṇāmakāryabhedā'bhyupagamāt|
ekābhidhānābhidheyatvādapi naikatvam,
ekasyāpyanekaparyāyasambhavāt| yogyatvācca viśvasya kṛtākṛtānāmekābhidhānābhidheyatvasya
kvacidasambhavāt śaktibhedācca viṣayabhedaṃ brūvāṇaṃ prati abhihitam| nāpyekavijñānaviṣayatvādekam,
ekatrāpyanekavijñānaprasūteḥ| tathā hi- śaśāṅkodayaṃ bahavo nirīkṣante tasya kathamekatvamabhyupagatam
?| bahūnāṃ caikavijñānaviṣayatvasambhavāt nīlapītādīnāmekatāprasaṅgaḥ|
sarvvathedaṃ na kathañcidapi saṅgacchate yaduta ekasya dvairūpyamiti| vijñānaṃ tu nīlapraticchāyatayotpadyamānaṃ
pītādipratibhāsavyavacchedena prativiśiṣṭaṃ khyāpyate, na punarasya
bhāvato dve rūpe staḥ|atha punardravyaparyāyayoḥ sammūrcchitatvāt narasiṃhavadekaṃ śabalarūpatvāt
dvīrūpamucyate| tadayuktam, narasiṃgha[ha]sya śabalarūpatvāsiddheḥ| sa hyanekaparamāṇusaṅghātarūpaḥ,
te ca paramāṇavaḥ pratyekaṃ narasiṃharūpā na bhavanti, ūrdhvabhāgastasya
siṃharūpaḥ, adhobhāgastu nararūpaḥ, jātyantaraṃ ca sa eva narasiṃhābhyāṃ syāt, na
śabalarūpaḥ| vicitraṃ hi rūpaṃ śabalamucyate| vicitratā ca nānāsvabhāvatāṃ| nānāsvābhāvye
caikatvaṃ kutaḥ ? iti kevalamanekatve'pi bahuṣvekakāryadarśanāt senādivadekavyavahāradarśanakṛto'yaṃ
viparyāso jaḍamatīnām|tadevaṃ tāvat pratyakamahetutvaṃ deśakālasvabhāvānāmekatvaprasādhane|
samuditānāmapi vyabhicāritvaṃ paryāyaiḥ| tathā hi paryāyā abhinnadeśakālasvabhāvāśca
paryāyarūpeṇa ca bhidyante pūrvoktācca dharmmadharmmiṇornniṣedhānnobhayavādasambhava
iti|[29. dravyaparyāyānekāntavādakhaṇḍanam|]āha ca-“dravyaparyāyarūpatvāt dvairūpyaṃ vastunaḥ
kila|tayorekātmakatve'pi bhedaḥ saṃjñādibhedataḥ||1||indriyajñānanirbhāsi vasturūpaṃ
hi gocaraḥ|śabdānāṃ naiva, tat kena saṃjñābhedād vibhinnatā||2||‘paramārthaikatānatva’ ityādivacanāt
tathā|śabdenāvyāpṛtākṣasya buddhāvapratibhāsanāt||3||arthasya, dṛṣṭāviva tacchabdāḥ
kalpitagocarāḥ|kalpitasyaiva tabhdedaḥ saṃjñābhedād bhaved yadi||4||vyāvṛttibhedaḥ
kaścit syād, vastuno na kathaṃcana|saṃkhyābhedo'pi naivānyo mato vacanabhedataḥ||5||tato'pi
kalpitasyaiva kathañcit syād vibhinnatā|‘yeṣāṃ vastuvaśā vāca’ ityādernna tu vastunaḥ||6||avināśo'nuvṛttiśca
vyāvṛrttirnnāśa ucyate|dravyāvināśe paryāyā nāśinaḥ kiṃ tadātmakāḥ ?||7||naṣṭāḥ
paryāyarūpeṇa te ced dravyasvabhāvataḥ|kimanyarūpatā teṣāṃ na cennāśastathā katham
?||8||dravyātmani sthite paścād bhavantaśca tadātmakāḥ|viruddhadharmmādhyāse'pi, kena,
bhūtaṃ ca kiṃ, yataḥ||9||paryāyāstatra kalpyante, bhedarūpaṃ yadīṣyate|bhinnaṃ paryāyarūpaṃ
hi dravyarūpād bhaved yadi||10||tadaitat syādabhede tu naitat saṃbadhyate vacaḥ|ekaṃ jātamajātaṃ
ca naṣṭānaṣṭaṃ prasajyate||11||dravyaparyāyayorakasvabhāvopagame sati|tato lakṣaṇabhedena
tayornnaiva vibhinnatā||12||kāryabhedāt svabhāvasya tayorbhedo bhaved yati|svabhāvābhedato
na syādabhedastu tathā sati||13||svabhāvasyaiva bhedena kiṃ bhedaśca na kīrttitaḥ
?|na hi paścābhdavan bhedaḥ kāryāṇāṃ tasya bhedakaḥ||14||svabhāvasyā'pi kāryatvānnaśahetorayogataḥ|ekāntena
vibhinne ca te syātāṃ vastunī sa ca||15||tayoḥ kena, vibhinnābhyāmabhinnasya
vibhedataḥ|teṣāmabhedasiddhyarthamabhinno yadi tūcyate||16||anyaḥ svabhāvastasyāpi
tadabhedaprasiddhaye|kalpanīyaḥ svabhāvo'nyaḥ tathā syādanavasthitiḥ||17||na cānantasvabhāvatvamarthasāmarthyabhāvini|jñāne'vabhāsate
yena tathavopagamo bhavet||18||aikāntikastvabhedaḥ
syādabhinnād bhinnayoryadi|bheda eva viśīryeta tadekāvyatirakataḥ||19||abhedasyāparityāge
bhedaḥ syāt kalpanākṛtaḥ|tasyā'vitathabhāve vā syādabhede mṛṣārthatā||20||anyonyābhāvarūpāṇāmaparābhāvahetukaḥ|ekabhāvo
yatastasmānnaikasya syād dvirūpatā||21||anyonyābhāvarūpāśca
paryāyāḥ syurnna bhedinaḥ|tadvināśe'vināśi syād dravyaṃ vā kathamanyathā ?||22||kūṭasthanityatā
dravye bhedeṣu kṣaṇanāśitā|kasmānneṣṭā ? virodhaścet neṣyate bhedalakṣaṇam||23||tadiṣṭau
kinna sāmānyaṃ sarvvavyaktyanuyāyi ca|ekamiṣṭaṃ jananyā ca jāyāyāḥ kiṃ na caikatā
?||24||bhedābhedoktadoṣāśca tayoriṣṭau kathaṃ na vā?|pratyekaṃ ye prasajyante dvayorbhāve
kathaṃ na te ?||25||guḍaścet kaphahetuḥ syānnāgaraṃ pittakāraṇam|tanmūlajamanyadevedaṃ
guḍanāgarasaṃjñitam||26||madhuraṃ na hi sarvvaṃ syāt kaphaheturyathā madhu|tīkṣṇaṃ vā pittajanakaṃ
yathā māgadhikā matā||27||pratyekaṃ yannidānaṃ yat svato miśraṃ tadātmakam|kinna
dṛṣṭam ? yathā māṣaḥ snigghoṣṇaḥ kaphapittakṛt||28||śaktyapekṣaṃ ca kāryaṃ syād guṇamātrā'nibandhanam|sarvvatrābhāvatastāsāṃ
kasyacit kiñcideva ca||29||ye bhedābheda mātre tu doṣāḥ
sambhavinaḥ katham?|tatsabhdāve'pi te na syuriti brūyād vicakṣaṇaḥ ||30||virodhisannirdherddoṣaḥ
tajjanmā na bhavedapi|sati tasmiṃstadātmā tu nāniṣṭo'pi nivarttate||31||bhāgā eva
ca bhāsante sanniviṣṭāstathā tathā|tadvān kaścit punarnnaiva nirbhāgaḥ pratibhāsate||32||anyonyapratyayāpekṣāste
tathāsthitamūrttayaḥ|karmmaṇāṃ cāpi sāmarthyādavinirbhāgavarttinaḥ||33||sanniveśena
ye bhāvāḥ prāṇināṃ sukhaduḥkhadāḥ|karmmabhirjanitāste hi tebhya evāvibhāginaḥ||34||te
caikaśabdavācyāḥ syuḥ kathañcinna tvabhedinaḥ|na ca svalakṣaṇajñāne śabdārthaḥ
pratibhāsate||35||aspaṣṭarūpā gamyante śabdebhyo'pi ta eva hi|tataḥ kena sahaiṣāṃ syād bhinnabhinnatvakalpanā
?||36||nirvvibhāgasya cānekabhinnadeśāṃśayogitā|kathamiṣṭā ? pratīteścet
kṣaṇadhvaṃsānubhāvinaḥ||37||paryāyā ye prātīyante sthemānandavato matāḥ|kuto'nyataḥ pramāṇācced
bādhakādiha tatsamam||38||aikāntikāvananyatvād bhedābhedau tayordhruvam|anyonyaṃ
vā tayorbhedo niyato dharmmadharmmiṇoḥ ||39||tayorapi bhaved bhedo yadi yenātmanā tayoḥ|paryāyo
dravyamityetad yadi bhedastadātmanā||40||bheda eva tathā ca syānnaivekasya dvirūpatā|dravyaparyāyarūpābhyāṃ
na vānyo'stīha kaścana||41||svabhāvo yannimittāt syāt tayorekatvakalpanā|tatastayorabhede
hi svātmahāniḥ prasajyate||42||tasya bhedo'pi tābhyāṃ ced yadi yenātmanā
ca te|dharmmī dharmmastadanyaśca yadi bhedastadātmanā||43||bheda evātha tatrāpi tebhyo'nyaḥ
parikalpyate|teṣāmabhedasiddhyarthaṃ prasaṅgaḥ pūrvvavad bhavet||44||dharmmitvaṃ
tasya caivaṃ syāt tattantratvāt tadanyayoḥ|na caivaṃ gamyate tena vādo'yaṃ jālmakalpitaḥ||45||”ityalaṃ
bahubhāṣitayā| tadevaṃ mṛtsaṃsthānayorekasvabhāvatve na kathañcibhdedasambhava
iti sahakāriṇāmanekatve'pi na kāryasyānekatvamityatra bhavatyetadudāharaṇamiti|[30. dravyagunayorabhede
vaiśeṣikakṛtapūrvapakṣasyollekhaḥ|]atra vaiśeṣikamatamāśaṅkayāha-“anyadeva”
ityādi| “saṃsthānaṃ” hyavayavasanniveśa ucyate| sa ca saṃyogalakṣaṇatvād guṇarūpaḥ| “tato”
mṛddravyādasyānyatvaṃ dravyaguṇayorasaṃkīrṇṇasvabhāvatvāt| tena yadi mṛtpiṇḍasya mṛdātmatāyāṃ
vyāpāraḥ kulālasya tatsaṃsthānaviśeṣe kathyate, tadā tayotyantabhedāt kāraṇānekatvāt
kāryānekatvaṃ prāptamiti| siddhāntavādyāha-“uktamatra” iti| mṛtsaṃsthānayoḥ svabhāvabhede
dūṣaṇamuktam “mṛtsaṃsthānayoraparasparātmatayā” ityādikamiti na saṃsthānasya mṛddravyādanyatvam|
tato mṛtpiṇḍopādānāhitātiśayena tatkāryakṣaṇasahakāriṇā kulālena tadupādānopakṛtātmanā
tatkāryakṣaṇasahakāriṇā mṛtpiṇḍena ca pratyekaṃ sakalameva mṛtsaṃsthānātmakaṃ kāryaṃ
kriyata iti na kāraṇānekatve'pyanekatvamasya| atraivopacayahetumāha- “api ca” ityādi| yat
tad ghaṭagataṃ saṃsthānaṃ “yadi tata” mṛdo “bhinnaṃ syāt” tadā kulālaḥ pṛthageva kimiti
na karoti ?| nahi bhinnānāmāvaśyakamapṛthakkaraṇam, kulālaścānvayavyatirekābhyāṃ tasya saṃsthānasya
guṇātmanaḥ kāraṇatayā gamyata iti “sa pṛthagapi” tat “kuryāt”| para āha-“gunasyetyādi|
“dravyāśrayya'guṇavān saṃyogavibhāgeṣvakāraṇamanapekṣa” iti guṇalakṣaṇāt sarvvadā
guṇo dravyaparatantraḥ, sa kathaṃ kadācit pṛthak kriyeta ?| vaiśeṣika eva bauddhīyaṃ codyamāśaṅkayāha-“tatsaṃsthāna”
ityādi| yadi svabhāvenaiva tasya guṇātmanaḥ saṃsthānasya “kriyāvad
guṇavad” ityādivacanādādhārasvabhāvaṃ tat mṛddravyaṃ, saṃsthānaṃ vā tathāvidhaṃ kapālādheyātmakaṃ
tadā kimiti kulālavyāpāramapekṣate ?| svata eva kiṃ na bhavati ? iti codakābhiprāyaḥ|evaṃ
codyamāśaṅkaya vaiśeṣikaḥ parihāramāha- “na, tataḥ” ityādi| yat tat mṛddravyaṃ
pṛthubudhnodarādyākāraṃ ca saṃsthānaṃ tayoryaḥ sambandha ādhārādheyalakṣaṇaḥ tatra yā “yogyatā”
tāṃ “dvayamapyetat kulālād” yataḥ pratilabhate tasmāt “kulālamapekṣate” kulālānapekṣāyāṃ
doṣamāha-“anyathā” yadi tayoḥ parasparasambandhayogyatāyāṃ kulālāpekṣā na syāt tadā
svabhāvata eva mṛtpiṇḍasya tathavidhasaṃsthānasambandhayogyatvaṃ bhavet| tasmiṃśca sati vastuna
eva tatsaṃsthānasambandhayogyatālakṣaṇā dharmmatā'stīti kulālasannidheḥ prāgapi saṃsthānaviśeṣeṇa
sambandhaḥ syāditi vaiśeṣikīyaścodyaparihāraḥ|[31. dravyaguṇayorabhedasyopapādanam|]siddhāntavādyāha-“evam”
ityādi| yadi parasparasambandhayogyatāyāṃ kulālamapekṣate
“evaṃ tarhi sā yogyatā mṛddravyasya kulālād bhavati iti” āpannam| na ca “anayoḥ” mṛddravyayogyatayoḥ
svabhāvasya “bhedaḥ” nānātvam| yadi hi syāt tadā yogyatāyāḥ dravyāt pṛthakkaraṇaṃ
“prāgvat prasajyeta”| atha yogyatāyā api yogyapāratantryādapṛthaksiddhiṃ brūyāt tadā tasyā
api vastudharmmatayaiva prāgapi samāveśo mā bhūditi dravyeṇa saha sambandhayogyatāyā anya
yogyatā kulālād bhavatītyeṣṭavyā| sā'pi pṛthakkaraṇaprasaṅgā[t] dravyād bhinnasvabhāvā
nopagantavyā| pṛthakkaraṇaprasaṅge vā punaḥ sa eva parihāraḥ tadīyaḥ, punastadevottaram,
ityanavasthāprasaṅgādavaśyāmabhinnasvabhāvatā kapālātmakamṛddravyayogyatayorabhyupagantavyā|
kimevaṃ sati siddhaṃ bhavati ? ityata āha-“asti tāvat” ityādi| mṛtpiṇḍakulālabhyāṃ kapāladravyasya
saṃyogaviśeṣasambandhayogyasyārambhāt yadaikasvabhāvatve'pyekasyānekapratyayopādheyaviśeṣatā
tadā siddhaḥ āsmākīnaḥ pakṣaḥ| tataśca kimasmākaṃ mṛtsaṃsthānayorekasvabhāvatvasādhanāya
atinirbbandhanena ?| yadi yogyatāmapyāśrityānekapratyayajanyatve'pyekatvāt nānātvaprasaṅgābhāvaḥ
sidhyati kāryasya, na kiñcid dravyagunavādanirākaraṇeneha prayojanam,
anyatraiva tannirākaraṇasya kṛtatvādityabhiprāyaḥ| nirbandhagrahaṇena ca mṛtsaṃsthānayoraparasparātmatayā
saṃsthānamṛtsvabhāvaviśeṣābhyāṃ tayorapratibhāsanaprasaṅgāt ityanayopapattyā
sādhitamevānayorekatvam, yuktyantarāṇāṃ sambhave'pi tadabhidhānalakṣaṇo nirbbandho na
kriyate, prakṛtasiddheranyathā'pi bhāvādityācaṣṭe|[32. sāmagrībhede kāryabhedasya kāraṇabhede'pi
ca kāryasyaikyasyopasaṃhāraḥ|]tadevaṃ sāmagrībhedāt sāmagryantarajanyebhyo bhedaḥ sahakāriṇāmanekatve'pi
ca kāryasyaikatvamaviruddhamiti pratipādya upasaṃharannāha- “tena sahakāriṇa”
ityādi| yena-pratyayāntarapracaye tadvikalasāmagryāḥ sāmagryantaraṃ sampadyate,
tacca pūrvvasāmagrījanyād bhinnaṃ kāryāntarameva janayati ; ekasāmagrīvyapadeśaviṣayāṇāṃ ca
sahakāriṇāmanekatve'pyanekasyaikakriyavirodhābhāvāt tadanvayavyatirekānuvidhāyinaśca kāryasyaikasya
darśanāt svabhāvata ekatvaṃ sādhitam-tena kāraṇena sahakaraṇaśīlā ekasāmagryantarggatāḥ
pratyayāḥ sāmagryantaraiḥ saha “naikopayogaviṣayāḥ” eka upayogasya viṣayo yeṣāṃ
te na bhavanti, sāmagryantaraireva saha bhinnopayogaviṣayatvasya nyāyabalāt pratīteḥ| anena
yat prāg vikalpitaṃ ‘yadi kāraṇaśabdena sāmagrī bhaṇyate tadā tabhdedādastyevātatsāmagrījanyebhyaḥ
kāryasya bheda iuti kimucyate-na kāraṇabhedād bhedaḥ syāt’ iti etadudā haraṇopadarśitaṃ
nigamitam| atha kāraṇaśabdena sāmagrīvyapadeśaviṣayāḥ sahakāriṇa ucyante tadā tabhdedādanekatvalakṣaṇāt
kāryasyānekatvalakṣaṇo bhedo neṣyata eva, anekasyaikakriyāvirodhābhāvāt,
ekasyānekata utpattidarśanācceti mṛtsaṃsthānayorekātmakatopadarśitaṃ nigamayati-‘kāryasvabhāvasya’
mṛtsaṃsthānātmana ‘ekatve'pi’ nānātvābhāve'pi ‘vastutaḥ’ paramārthataḥ kalpanābuddhau
mṛtsaṃsthānayorbhinnayoriva pratibhāsane'pīti|evam udāharaṇe sāmagrībhedāt kāryāṇāṃ
bhedo naikasāmagrīviṣayapratyayabhedādanekatvaṃ kāryasyeti pratipādya prakṛte cakṣurādau
yojayannāha- “yathā iho” dāharaṇe “kāraṇabhedaḥ” sāmagrībhedaḥ kulālavikalamṛtpiṇḍatatsahitasūtrādhikasāmagrītritayalakṣaṇo
‘bhinneṣu’ nānāsvabhāveṣu ‘viśeṣeṣu’ iṣṭakādicakrāvibhaktaghaṭatadvibhaktaghaṭalakṣaṇeṣūpayogā
“nnaikakāryaḥ” kintu bhinnakārya eva, “tathā” tenaiva
prakāreṇa cakṣurādibhyo vijñānasyotpattau sāmagryantarāt sāmagrīlakṣaṇakāraṇabhedo'nekakārya
ityunneyaḥ|etadeva vibhajannāha-“tathāhi” ityādi| yā cakṣūrūparahitā samanantarapratyayākhyāvijñānalakṣaṇā
pratyayāntarasāpekṣā sāmagrī, tato vijñānasya vikalpakasyetarasya
vā tadupādeyatvena yā bodharūpatopalabdhā sā cakṣurvvijñānasyāpi bhavati| “tasyaiva” cakṣurvvijñānasya|
kīdṛśasya ?| “upalambhātmanaḥ sato bhavataḥ” jāyamānasya tadaiva tadekakāryapratiniyatasya
cakṣurindriyasya sannidhānāt samanantarapratyayopādānopakṛtāt tato “rūpagrahaṇapratiniyamo”
rūpākāratāpratiniyamaḥ, śabdādyākāravivekavata evaṃ (va) kāryasya cakṣuḥsahitasamanantarapratyayasāmagryāḥ
janakatvād| “viṣayād” viṣayādhikāt samanantarapratyayādindriyācca
“tena” viṣayeṇa “tulyarūpatā” na kevalaiva rūpapratibhāsitā bhrāntavijñānasyeveti
viṣayendriyamanaskāralakṣaṇasāmagrīkāryamevaṃ pradarśitam| tadanyadekadvayajanyaṃ tu
kāryaṃ svayambhūhyam| atrābhinnatve'pi vastutaḥ “kāryasya” cakṣurvijñānalakṣaṇasya “kāraṇānāṃ”
viṣāyendriyamanaskārāṇāṃ bhinnebhyaḥ svabhāvebhyaḥ kevalānāmeṣāṃ yaḥ svabhāvastato bhinnā
evātajjanyebhyo vidhiśe (nyebhyo'pi viśe)ṣā bodharūpatādilakṣaṇā “bhavanti”| atajjanyāpekṣayā
caikātmakā api bahutvena nirdiṣṭāḥ| yata evam “iti” tasmāt na kāraṇabhede'pi| yathaikasāmagryantarggatapratyayabhede'pyabhedo
naivaṃ sāmagrīlakṣaṇakāraṇabhede'pyabhedaḥ sāmagryantarajanyebhyaḥ
“kāryaviśeṣasya” viśiṣṭasya kāryasyeti|tena yaducyate- ‘yadi sahakāriṇāṃ
bhede'pyabhinnaṃ kāryaṃ bhavati sāmagrībhede'pyabhinnamastu, atha sāmagrībhedād bhinnaṃ
bhavati sahakāribhedādapi kimiti bhinnaṃ na bhavati viśeṣābhāvāt ?’ iti tadapāstaṃ bhavati|
tathā hi-parasparopasarppaṇādyāśrayāt pratyayaviśeṣādekakāryoddeśenetaretarasantānopakārācca
sahakāriṇāṃ pratiniyataśaktināmudayādekaṃ kāryaṃ samājāyate| sāmagryantarasya tu kāryāntaraprabhavaśaktinibandhanebhyo
hetvantarebhyaḥ svabhāvabhedavato bhāvād bhinnakāryaprasūtiriti
kuto viśeṣābhāvaḥ ?|[33. janakatvamevādhāratvaṃ na tu sthāpakatvam|]nanu ca sarvvaṃ
kāryaṃ sādhāraṃ yathā upādāyarūpam| taddhi bhūtebhyo jāyamānaṃ tānyevāśrayata iti bhavabhdiriṣyate|
tathā'nyadapi vijñānādikaṃ kāryam| ato'nenāpi kiñcit kāraṇamāśrayaṇīyam| tasya
ca kāraṇasya pūrvvaṃ janakatvaṃ paścāt kāryaṃ pratyādhārabhāva eva, na jananam, tatastatsvabhāvasya
jananādityanekāntaḥ tadavastha evetyata āha-“ta evaite” ye'nantaramuktāḥ “kāraṇaśaktibhedāḥ”
kāraṇānāṃ śaktiviśeṣāḥ| kīdṛśāḥ ? “yathāsvaṃ” yeṣāṃ kāraṇaśaktibhedānāṃ sahakārilakṣaṇānāṃ
yadātmīyaṃ sāmagryantarajanyāt prativiśiṣṭaṃ kāryaṃ tasya janane'vyavadheyā
vyavadhātuṃ pratibandhumaśakyā śaktiryeṣāṃ tabhdāvastayā “ avyavadheyaśaktitayā” avaśyaṃ
kāryakāriśaktitayā “pratyupasthitāḥ” udyuktāḥ santaḥ “sāmagrīkāryasya” ekapratyayajanitasya
kasyacidabhāvāt sarvvaṃ sāmagryā eva kāryamiti kṛtvā sāmagrīkāryasya svabhāvasthityāśraya
ityucyante| kasmāt punaravyavadheyaśaktitā ? “kṣaṇikatvāt”| nahi kṣaṇikasya śaktiḥ pratibanddhuṃ
śakyate, svabhāvāntarotpādane yāvatpratibandhako vyāpriyate tāvat kṣaṇikasya svakāryaṃ
kṛtvaiva nirodhāt|kathaṃ punarasamānakālaṃ kāraṇamādhāro yujyate ?, ityata āha- “tathā
hi” ityādi| yasmāt “tat” vijñānalakṣaṇa kāryaṃ “tebhyaḥ” cakṣurādibhya “samastabhyo”
bodharūpatayā tadanyasmāt tadajanyāt “prativiśiṣṭasvabhāvamekaṃ” khaṇḍaśaḥ kāryasyānutpādādekaikasmāt
sakalasyaiva bhāvādekaṃ jātam, tasmāt te ādhārā ucyante| nahi janakādanya evopakārakaḥ|
na cānupakāraka ādhāraḥ, atiprasaṅgāt| tato bhinnakālasyādhārabhāvo na virudhyate|
yadapi bhūtānāmupādāyarūpaṃ pratyāśrayatvamucyate tadapi svadeśasyāsya janakatvameveti
na kiñcit prāgjanakaṃ bhūtvā paścāt sthāpakatāmupaiti, yato'nekāntaḥ syāditi|[34. atiśayotpādanaṃ
na sahakāritvaṃ kintu ekārthakāritvam|]punaranyathā tatsvabhāvasya jananādityanekāntobhdāvanaṃ
parasyāśaṅkyāha- “apratirodhaśaktikeṣu” avidyamānaḥ pratirodhaḥpratibandho yasyāḥ
śakteḥ sā yeṣām| apratirodhaśaktikatvaṃ cānantarakāryatvāt| ye hyutpannāḥ kālakṣepeṇa
kāryaṃ kurvvanti teṣāṃ syādapi śaktipratibandho, na tu ya udayānantarameva kāryaṃ kurvvanti|
anena kṣaṇakṣayiṇāmupaghātakābhāvamāha| anugrāhakavirahamapyāha- “anādheyaviśeṣeṣu”|
taccānādheyaviśeṣatvaṃ “kṣaṇikeṣu” ityanenāha| nahi kṣanikānāṃ viśeṣa ādhātuṃ śakyate, viśeṣādhāyakena
tatsahabhāvinā tadanantaraṃ tadutpādanāt| tadā ca tasya nirodhāt| teṣvevaṃvidheṣu
“pratyayeṣu parasparaṃ kaḥ sahakārārthaḥ” yena sahakāriṇa ucyante ?| nanvanādheyaviśeṣatvenaiva
sahakāritvābhāvaḥ pratipādita iti kimarthamidamapratirodhaśaktikeṣviti ?| nahi
śaktipratirodhakaḥ sahakāri bhaṇyate| satyam| sarvvathā tu tatrākiñcitkaratvajñāpanārthametaduktam|
śaktipratibandhakāpanayanena copakāritvakalpanāṃ sahakāriṇāṃ nirasyati| tasmādatiśayādhāyinaḥ
sahakāriṇo'sambhavāt kṣaṇikānāṃ svahetumātrapratibaddhameva janakatvam| taccaivaṃvidhaṃ
sarvvadā'sti| na ca kevalā janayantīti tatsvabhāvasya jananādityanekānta eveti
manyate|etat pariharati-“na vai” naiva atiśayotpādanaṃ sahakriyā yatastadabhāvāt sahakāriṇo
na syuḥ| kva punaratiśayotpādanaṃ sahakriyā pratyayānāṃ na bhavati ?| “sarvvatra”| nahi
kvacidapi sahabhāvināmatiśyotpādanalakṣaṇā sahakriyā sambhavati| kā tarhi sahakriyā ? ityāha-
“ekārthakaraṇam” ekakāryaniṣpādanaṃ yad “bahūnām”| “apiḥ” sambhāvanāyām| nyāyabalādevaṃvidhāmeva
sarvvatra sahakriyāṃ sambhāvayāmaḥ, nānyamiti| atrodāharaṇam-“yathā antyasya”
anantarāṅkurādikāryasya “kāraṇakalāpasya” pratyayasāmagryā iti|[35. ekakāryakāritvameva mukhyaṃ
sahakāritvamitarattu gauṇam|]syādetat-aupacārikametat sahakāritvam, atiśayotpādanameva
tu mukhyam ityat āha- “tadeva” ekakāryakaraṇalakṣaṇaṃ “mukhyaṃ sahakāritvam” nātiśayotpādanalakṣaṇam,
tasyaiva gauṇatvāt| etaccottaratra vakṣyate| kuta etat ? ityāha- “tasyaiva
antyasya” vivakṣitakāryaṃ prati “kāraṇatvāt”| kāraṇasya ca sahakārivyapadeśaḥ nākāraṇasya|
yataḥ saha-yugapat kurvvantaḥ sahakāriṇa ucyante, antyaśca kāraṇakalāpa evaṃvidha iti| yathā
cāntyasyaikārthakaraṇaṃ sahakāritvam evaṃ pūrvvasyāpi kāraṇakalāpasyottarottaraviśiṣṭakṣaṇāntarārambhiṇa
ityavaseyam, antyasyodāharaṇatayā nirddeśāt| tasmāt sarvvaṃ kāryamaṅkurādikaṃ
viśeṣalakṣaṇaṃ vā'nekapratyayajanyamiti| sarvvatraikārthakriyaiva copacīyamānāpacīyamānakāryakāriṇaḥ
kāraṇakalāpasya sahakāritvam, na viśeṣotpādanamiti|syādetat-ekārthakaraṇamapi
tatra sahakāritvamastu atiśayotpādanalakṣaṇamapītyata āha-“tatra ca” kṣaṇe'ntye “viśeṣasya
karttumaśakyatvāt” nātiśayotpādanamapi sahakāritvam| kuto viśeṣasya kartumaśakyatvam
? ityata āha- “ekasya” anaṃśasya “svabhāvasyāvivekāt| na hi tatra ‘ayamanāhitātiśayo bhāgaḥ
svahetubhyo jātaḥ, ayaṃ tu sahakāribhirāhitātiśayaḥ’ iti viveko'sti| yadi nāmavivekaḥ,
viśeṣastu kimiti na kriyate ? ityata āha-“svabhāvāntarotpattilakṣaṇatvād viśeṣotpatteḥ”,
nirbhāge ca kutaḥ svabhāvāntarasya vyavasthā ?|syānmatam-bhinnasvabhāva evāntyasya viśeṣo'stu
ityata āha- “bhavāntara”-ityādi| yadi bhāvāntaralakṣaṇo viśeṣo bhavet tadā tasyāntyatvameva
hīyeta| hīyenāṃ (hīyatāṃ) ko doṣaḥ ? iti cet; “tataśca” anantyatvāt “na sākṣāt kāraṇaṃ
syāt”| yata evaṃ “tasmānna kāraṇasya” mukhyasya “sahakāribhyaḥ” sakāśād “viśeṣasyotpattiḥ”
ityekārthakriyaiva sahakāritvamiti|nanvasatyāṃ sahakāribhyo viśeṣotpattau kāryajanane
sāmarthyameṣāṃ na yujyata ityata āha-“te samarthāḥ” ityādi| yadi hi te svabhāvenāsamarthā
utpadyeran tadaiṣāṃ sahakāribhyaḥ sāmarthyotpattirabhyupagamyeta| yāvatā “te'ntyāḥ svabhāvenaiva
samarthāḥ pratyayāḥ sahitā jāyante” kṣaṇamātravilambino| “yeṣā”mekakṣaṇaniyatatvāt
tataḥ “prākpaścātpṛthaktvabhāvo nāsti| yebhyaścānantarameva kāryamutpadyate” na kālāntareṇa
“tatra” teṣvevaṃvidheṣu “ekārthakriyaiva sahakāritvam” nātiśayotpādanalakṣaṇam|svabhāvataḥ
sāmarthyasya bhāvavirodhāt, parasparataścānabhyupagamāt samarthasya janmaivāyuktamiti manvānaḥ
paraḥ āha-“samarthaḥ kutaḥ” ityādi| siddhāntavādyāha-“svakāraṇebhyaḥ” iti| paramatāpekṣayā
tu svabhāvata ityuktam| paro hyatyantasya (hyutpannasya) kāraṇasya sahakāribhyaḥ
sāmarthyamicchatīti tanniṣedhaparaṃ svabhāvata iti vacanam| na tu svabhāvataḥ kiñcijjāyate,
tasyāhetukatvaprasaṅgāt|[36. kṣaṇikeṣvekārthakriyāniyamasya vyavasthāpanam|]ekārthakriyāniyama
eva kṣaṇikānāmayuktaḥ, kevalānāmapyaṃtyakṣaṇasarūpāṇāṃ darśanāt| tathāhi-‘idamevaṃrūpaṃ
naiva ca’ iti darśanādarśanābhyāṃ vibhajyate| tatra yādṛśaḥ kṣityādayastadanyapratyayasannidhāvupalabhyante
tādṛśā eva kevalā api| tatastadanyasahitā iva kevalā api samarthamaṅkurajanane
svaṃ svaṃ kṣaṇāntaramārabheran| tataḥ kevalasyāpyaṅkurādijananasvābhāvyādajananācca
‘tatsvabhāvasya jananāt’ityanekānta eveti manyamānaḥ para āha-“tāni” svakāraṇāni kṣitibījādīni
“enaṃ” samartham “aparasya” anyasya pratyayasya “sannidhāna eva kiṃ” kasmāt “janayanti”
? na kevalāni ?, sahitānāmeva sarvvadā sambhavāt iti cet āha- “kadācit” kasmiṃścit
kāle “anyathā'pi” kevalā api “syuḥ” bhaveyuḥ| tathā hi-dṛśyanta evādhyātmikabāhyāḥ kvacit
kārye yādṛśā yatsahitāḥ tādṛśā eva tadrahitā apīti| janayantu kevalā api sambhavantaḥ samartham,
ko doṣaḥ ? iti cedāha-“tataśca” kevalānāmapi samarthajanakānāṃ sambhavāt “eko'pi”
na kevalamanekaḥ “kvaci” ddeśādau samarthaḥ utpannaḥ kṣitibījādoiraṅkurādikāryaṃ “janayet”
yadi tatsvabhāvasyāvaśyaṃ janakatvam| na ca kevalo janayati tatsvabhāvasambhave'pi tato'nekāntaḥ
iti paraḥ|etat pariharannāha-“aparāpara-” ityādi| aparaiścāparaiśca kuśūlatadapanetṛpuruṣaprayatnapiṭakādiprakṣepakṣetranayanaprakiraṇādibhiḥ
“pratyayai”ryo “yogaḥ” tena kāraṇena
“pratikṣaṇaṃ bhinnaśaktayo” na kadācit pūrvvāparakālabhāvina ekaśaktayaḥ aparāparapratyayayogalakṣaṇahetubhede'pyabhinnaśaktitāyāmahetukatvaprasaṅgāt|
anyatrāpi ca śāliyavabījādau
śaktibhedasya hetubhedanibandhanatvāt|“saṃskārāḥ” sametya sambhūya ca pratyayaiḥ kriyamāṇāḥ
“santanvantaḥ” santānena bhavanto “yadyapi kutaścit sāmyād” varṇṇena saṃsthānena
anyena vā kenacitprakāreṇa sādṛśyādekākaraparāmarśapratyayajananalakṣaṇāt samānaṃ rūpameṣāmiti
“sarūpāḥ” sadṛśāḥ “pratīyante” pratyabhijñāyante “tathāpi” kṛtrimākṛtrimāṇāmiva maṇimuktādīnāmaparāparapratyayogalakṣaṇasāmagrībhedād
“bhinna eva” visadṛśa eva na pratyabhijñānavaśādabhinnaḥ
tulyarūpa “eṣāṃ” bījādīnāṃ “svabhāvaḥ” yata evaṃ “tena” bhinnasvabhāvatvena
bhinnaśaktitayā vā'parāparasāmagrījanyatvena kṣaṇānāṃ siddhyā “kiñcideva” kṣitibījādikaṃ
“kasyaci”deva kāryasyāṅkurādestajjananasamarthasya vā “kāraṇam”| na sarvvaṃ sarvvasya| tathā
ca vyagrāṇāṃ kṣitibījādīnāmaṅkurajananasvabhāvatā samarthakṣaṇajānanasvabhāvatā vā nāstyeveti
tatsvabhāvasya jananādajanakasya cātatsvabhāvatvādityatra nānekāntaḥ yato yo yatsvabhāvaḥ
sa svahetorevotpadyamānaḥ tādṛśo bhavati na punastabhdāve hetvantaramapekṣata ityatrānekāntaḥ
syāditi| pratyabhijñānasya ca sarūpatāviṣayasya sāmagrībhedādanumitabhinnaśaktisvabhāvatvena
bādhyamānatayā prāmāṇyābhāvāt na tataḥ sarūpatāsiddhiḥ kṣaṇakṣayiṇāmiti|pūrvvaṃ
ca ‘ata evāna(eva ta)yoravasthayorvvastubhedo niśceyaḥ ityādinā ekatvaviṣayaṃ pratyabhijñānaṃ
nirastam| adhunā tu tulyasvabhāvatāviṣayamiti bhedaḥ| etadapi tatra ‘aparāparotpatteḥ’
ityanenoktameva| vipañcanārthaṃ tu punaḥ iha upanyastam|[37. kṣaṇikeṣu hetuphalabhāvavyavasthāyāḥ
kathanam|]kiñcideva kasyacit kāraṇam ityuktam tatra kiṃ kasya kāraṇamiti śakyaparicchedamapyādhyātmikeṣu
tāvad darśayannāha-“tatra” ityādi|“tatra” teṣu pratikṣaṇaṃ śaktisvabhāveṣu
kṣaṇikeṣu bhāveṣu| vyavadhānaṃ-vyavadhīyate yana, tadādiryeṣāṃ atidūrātyāsannatvādīnāṃ
te'vidyamānā yasmin deśe so'vyavadhānādiḥ deśo yasya so'vyavadhānādideśaḥ, rūpamindriyaṃ
cādī yasya manaskārādeḥ sa rūpendriyādiḥ sa cāsau karaṇakalāpaśca sāmagrīlakṣaṇastathoktaḥ,
avyavadhānādideśaścāsau rūpendriyadikāraṇakalāpaśca sa“vijñānajanane samartho
hetuḥ” nānyaḥ, tabhdāva eva tasya bhāvāt, anyabhāve'pi cābhāvāt, etanmātranibandhanatvācca
samarthāsamarthavyavasthāyāḥ| “yasteṣā” mindriyādīnāṃ “parasparopasarppaṇasya” anyonyaḍhaukanasya|
“ādi” grahaṇād vyavadhānāpanayanā....................................................................................................................
[sā]magryadhīnatvenāsaṃvāditi|imamevaṃvidhaṃ
hetuphalabhāvapratiniyamaṃ niravadyamādhyātmikeṣu darśitam anyatrāpyatidiśannāha-“anena
nyāyena” ityādi| yo'yamanantaraṃ hetuphalabhāvapratiniyame nyāya uktaḥ
so'nyatrā'pi “sarvvatra” draṣṭavyaḥ| sarvvatreti vacanāt akṣaṇikeṣvapi pratītirmmā bhūt
ityāha-“pratikṣaṇam” ityādi| yāḥ kṣaṇe kṣaṇe'nyāścānyāśca svabhāvabhedānvayinyaḥ śaktayo
bhavanti tatrāyamekārthakriyāpratiniyamaḥ sahakāriṇāṃ draṣṭavyaḥ| na tu ye sthiraikasvabhāvā
bhāvāḥ paraiḥ kalpyante teṣvapi| sthairyaṃ santānāśrayeṇāpi vyapadiśyetetyekagrahaṇam|
kṣaṇe'pyekatvamastīti sthiragrahaṇam|[38. akṣaṇike ekārthakriyākāritvasyābhāvaḥ|]kasmāt
punaḥ sthiraikasvabhāveṣu neṣyate ? ityāha-“svabhāva-” ityādi| kāmaṃ bhāvaḥ svayaṃ na bhavet|
na tu svata eva svabhāvasyānyathātvaṃ sambhavati| tataśca sthiraḥ padārtho yadi kāryotpādanasamarthasvabhāvaḥ
tato'syākriyā nopapadyate iti sarvvadaiva kuryāt| athāsamarthasvabhāvaḥ|
tadāpi kriyā'nupapannā, sarvvadaiva na kuryāditi bhāvaḥ| yattu kadācit karoti kadācinna
ityetanna labhyate| tataścākṣaṇikānāṃ tatkāryakriyāsamarthasvabhāvatve sahitāsahitāvasthayorekarūpatvāt
kevalānāmapi tatkāryakriyāprasaṅgena kuta ekārthakriyāpratiniyamalakṣaṇaṃ
sahakāritvaṃ sambhavet ?|atra para āha-“anyasahitaḥ” ityādi| yadyapi kevalasyapyakṣaṇikasya
samarthaḥ svabhāvaḥ tathāpi anyasahitaḥ karoti na kevalaḥ| ayamapi hyasya svabhāvaḥ yad-‘anyasahitena
svakāryaṃ karttavyam na samarthasvabhāvenāpi satā kevalena’ iti|siddhāntavādyāha-“kiṃ
kevalasya” ityādi| anyasahitenaiva svakāryaṃ karttavyaṃ na kevalena ityetat kevalasyāsamarthasvabhāvatve
yujyate nānyatheti manyamānasya praśnaḥ| parastvanavagatābhiprāya
āha- “samartha”iti| kevalasyāpyakṣaṇikasya samartha eva svabhāvaḥ anyathā'syākṣaṇikataiva
hīyeteti| siddhāntavādyāha-“kinna karoti” iti| nahi samarthasyākriyā, sahitasyāvasthāyāmiva
yujyata iti sahitasyaiva kriyāmicchatā kevalasyāsamarthasvabhāvataivopagantavyā|atha
matam-kevalasya yadi śiraśchidyate tathāpi na karotītyata āha “akurvvan” ityādi| kāryānumeyaṃ
hi sāmarthyaṃ na ca kevalasya kadācidapi kāryakriyā'stīti kathaṃ sāmarthyaṃ kalpyate
?| nāyaṃ niyamaḥ yat samarthasvabhāvenāvaśyameva kāryaṃ karttavyam, anyathā'pi darśanāt iti
manyamāna aha paraḥ-“kuvindādayaḥ” ityādi| siddhāntavādyapahasannāha “krīḍanaśīlaḥ” ityādi|
devānāṃpriyaḥ ṛjuḥ mūrkho va sukhasaṃvarddhitatvāt ramaṇasvabhāvaḥ, krīḍanaṃ bāladharmmaḥ,
tatsādharmyeṇa prajñāvaikalyaṃ darśayati, sukhaidhitatvena śāstreṣvanabhiyogam| yo hyanabhiyukto
durbuddhiśca sa “kṛtamapi” vastu vismaraṇaprakṛtitvāt punaḥ punaḥ “kārayatīti”
punaḥ pratividhāpayati| kva punaretat prativihitam ? ityāha-“tathāhi”-ityādi| ‘bījādivadanekāntaḥ’
ityanena prastāvena nirlloṭhitamevaitat|tadevamakṣaṇikasya samarthasvabhāvatve sahitasyaiva
kāryakriyāsvabhāvatvavirodhāt kevalasyākriyā'nupapanneti pratipādyopasaṃharannāha-“tasmāt
tatsvabhāvasya” kāryakriyāsamarthasya “anyathātvāsambhā(mbha)vāt” kadācidasamarthatvābhāvāt
“taddharmmaṇaḥ” kāryakriyādharmmaṇaḥ tathābhāvaḥ kāryakriyā “antyāvasthāvat”
sahitāvasthāyāmiva “anivāryaḥ|[39. mīmāṃsakasaṃmatasya bhāvasvabhāvarūpasāmarthyasya nirāsaḥ|]syānmatam-kevalo'yamakṣaṇiko'samartha
eva| tataḥ kevalo na karoti, sahitāvasthāyāṃ tvasya
sāmarthyaṃ sahakāribhyo jāyate| tataḥ sahita eva karotītyata āha-“antyāvasthāyāṃ sāmarthyotpattau”
kīdṛśasya “prāgasamarthasya” sataḥ “tasya sāmarthyasya” yasya tadupajāyate “tatsvabhāvatve”
mīmāṃsakādibhiriṣyamāṇe| nahi teṣāṃ samarthasya sāmarthyasya ca svabhāvabhedo'bhimataḥ|
kathañcit tabhdede'pi tatsvabhāvatayaiva pratīyamānatvāditi te manyante| “apūrvvotpattireva
sā” apūrvvasyaiva vastunaḥ sā utpattiryā tatsvabhāvasya sāmarthyasya| nahyekasvabhāvatve
sāmarthyamevāpūrvvamupajātaṃ na samarthaḥ iti yuktam, tayoḥ svabhāvabhedaprasaṅgāt,
viruddhadharmmādhyāsasya bhedalakṣaṇatvāt|nanu pratīyamāne eva sāmarthyatadvatorutpattyanutpattī
ekasvabhāvatā ca kathaṃ ninhotuṃ śakyate ? iti cet| na| apramāṇena pratīteḥ,
anyathā pratītyanusāriṇā bhavatā dvicandrādayo'pi na ninhotavyāḥ| bādhakapramāṇasambhavāt
te'panhūyanta iti cet| ihāpi vastuna ekasvabhāvasyotpattyanutpattī parasparaviruddhe bādhike
kiṃ neṣyete ?| vyavasthitasyaiva vajropalāderddharmmiṇaḥ tatsvabhāvaṃ sāmarthyamutpannamiti
ca purvvāparakālayorapratibhāsamānavivekaḥ kathaṃ pratīyāt ?|vijñānādikāryasyānutpattiyaugapadyodayaprasaṅgāt
cakṣurādisānnidhye prāgasat tat sāmarthyamutpannaṃ kramavacceti
niścaya iti cet| yadyevamekākāratayā pūrvvāparakālayoradhikṛtaṃ pratyabhijñānamupajāyamānamapūrvvasāmarthyapratibhāsaviviktopalādigrāhyapyanumānādarthāpattito
vā bādhāmanubhavanna
pramāṇamityupagataṃ syāt| tathā, utpattnutpattyorekasvabhāvatāyāṃ virodhāt samarthasyaivāpūrvvasyotpattiḥ
sadṛśāparabhavagrahakṛtaścārvāgdarśanānāmekatvavibhramo lūnapunarjjāteṣviva
keśanakhādiṣviti kiṃ neṣyate ?|[40. naiyāyikābhimatasya bhāvāsvabhāvarūpasāmarthyasya
nirāsaḥ ]atha sāmarthyaṃ sahakāripratyayasānnidhyalakṣaṇamevetyatatsvabhāvamiti nāpūrvvotpattiprasaṅga
iti naiyāyikādayo manyeran atrāha-“atatsvabhāvatve” sāmarthyasyeṣyamāṇe “sa”
bījādiḥ padārthaḥ “prāgiva” tadrūpāparityāgāt “paścādapyakāraka eva”| kuta ?| sāmarthyamityākhyā
yasya padārthāntarasya sahakāripratyayasānnidhyalakṣaṇasya sa evātiśaya[śabda]vācya
iti naiyāyikairabhyupagamāt| tata eva tabhdāvabhāvitvena kāryotpatteḥ| te'pi sahakāriṇaḥ
pratyayāḥ yadyakṣaṇikāḥ teṣvapyevaṃ prasaṅgo'nivārita eveti kṣaṇikatevaikārtha[kriyā]pratiniyamalakṣaṇaṃ
sahakāritvamicchato'bhyupeyā|punarapyakṣaṇikānāmekārthakriyāpratiniyamaṃ nirākartumupacayahetumāha-
“api ca” ityādi| yo'sāvakṣaṇiko bhāvaḥ sakaleṣu sahakāriṣu svakāryaṃ
karotītīṣyate, sa tadaiva tāvat kasmāt karoti ?| yena hi kāraṇena tatkāryakriyāsvabhāvatvena
tadā karoti tene(nai)va sthirasvabhāvatvāt prāgapi kuryāt, tataḥ kuto'syaikārthakriyāpratiniyamaḥ
? iti bhāvaḥ|“kā cānyā mṛgyate yuktiḥ yathā tad dṛśyate tathā ” iti sarvvatreyamapratihatā
yuktiriti manyamānaḥ kumārilaḥ prāha- “kurvvan dṛṣṭaḥ” ityādi| yatastadaiva
kāryaṃ kurvvam(n) dṛṣṭo mayā “tena darśanabalena karotīti brūmaḥ”, kimatrānyayopapattyā'bhihitayā
?, prāk tat kurvvanna dṛṣṭaḥ tena na karotītyekārtha[kriyā]pratiniyamaḥ sidhyati
akṣaṇikānāmapīti| bhāvo hi kāryaṃ karoti tajjananasvabhāvatayā na darśanabalenādṛṣṭasyāpi
svakāryakaraṇāt ato nedamuttaraṃ sambadhyata ityupahasannāha- “aho mahāsamarthyam” ityādi|
mahāprabhāvasya bhavato mahasāmarthyaṃ darśanam, yasmādetabhdāvān kāryakaraṇasvabhāvavikalānapi-yadi
kāryakaraṇasvabhāvatvād bhāvāḥ kāryaṃ kuryuḥ tadaitadevottaraṃ kiṃ noktam ?,
yataḥ kāryakaraṇe darśanamuttarīkṛtamiti kṛtvā-“svabhāvamātreṇa” ātmasattāmātreṇa “nānāprakāreṣu
vyāpāreṣu niyuṅkte” tat kathaṃ mahāsāmarthyaṃ na syāt ?| na cātra me kācidakṣamā kintu
“yadi nāma kiñcit” kāraṇaṃ “kathañcid” anādṛtasya vā vyākṣiptasya vā “atra bhavata” iti
pūjāvacanam “darśanasya viṣayatāmatikrāmet” tadā “hanta” iti dainyobhdāvanametat, aprasavo
dharmmo'sya tadidam- “aprasavadharmmakaṃ” tato'petasantānaṃ “syādi”ti iyamasmākaṃ cintā
cittaṃ dunoti|para āha- “na vai vayam” ityādi| naiva vayaṃ kāryakaraṇasvabhāvarahitānāṃ “bhāvānāmasmaddarśanavaśāt
kāryakriyāṃ brūmaḥ, kintu” svabhāvenaiva te bhāvāḥ tatkāryakaraṇasvabhāvāḥ,
tataḥ svakāryaṃ kurvvanti| “tān paśyantaḥ kevalaṃ jānīmahe” ta ete kārakasvabhāvā
iti| darśanasya hi yathāvasthitavastuvijñāne vyāpāraḥ, nāvidyā(dya)mānasvabhāvakriyāyāmiti|siddhāntavādyāha-
“satyam, idamapyasti”| kiṃ vayaṃ nyāyānurāgitayā nyāyyaṃ vacanamupalakṣayāmaḥ,
uta bhavāneva sarvvadā nyāyyavacanarahito'pi kathañcinnyāyyamuktavān iti sañjātaparitoṣaḥ
pṛcchati-kiṃ tad ? ityāha- “svabhāvasteṣāṃ” bhāvānāṃ “kāryakriyādharmmā” kāryakaraṇadharmmā
“tena” kāraṇena “samastāḥ” samagrāḥ pratyayāḥ sahakāriṇo yeṣāṃ teṣāmakṛtvā kāryaṃ
“nopekṣāpattiḥ” naudāsīnyapratipattiḥ iti satyam-idamapyasti bhavato nyāyyaṃ vacanamiti,
kintu idamasi praṣṭavyaḥ- “sau['kṣepa]kriyādharmmā svabhāvaḥ kiṃ teṣāṃ tadaivāntyāvasthāyāṃ”
samagrāvasthāyāṃ yadanantaraṃ kāryamutpadyate tadaiva “utpannaḥ ? āhosvit prāgapi”
parasparavirahāvasthāyāmapi “āsīt” ?|tatra tadaivotpanne tatsvabhavatve'pūrvvotpattireva,
atatsvabhāvatve so'kāraka eveti prāguktadoṣabhayāt para āha-“āsīt”| kutaḥ ? pracyutaśca utpannaśca
pracyutotpannaḥ, tasya pratiṣedhaḥ “apracyuto'nutpa(apracyutotpa)nnaḥ” sthira ekaḥ
svabhāvo yeṣāṃ bhāvānāṃ teṣāṃ kasmiṃścit kāle “kasyacit” svabhāvasya tatropalabdhasya “abhāvavirodhāt”|
kṣaṇikeṣveva hyekadā dṛṣṭaḥ svabhāvo'nyadā na bhavet tadā tasyānyatvāt| nāpracyutānutpannapūrvvāpararūpeṣu
sthireṣu bhāveṣviti|atrāha-“tat kimidānīm” ityādi| syānmatam-naivedamanena
vākyena sadṛśamasmadvākyamityāha-“ko vā'sya” ityādi| yadyetadanena tulya
na bhavati tadā sakalasahakāryavasthāyāḥ “prāgapi” ayam “akṣepakriyāsvabhāvaḥ” avilambitakāryakaraṇasvabhāvaḥ
“kāryaṃ ca na karotī”tyasya bhāṣitasyārtho vaktavya iti|naiyāyikāstu
manyante-bhāvānāṃ sahakārisannidhānāsannidhānāpekṣayā kārakākārakasvabhāvavyavasthā, na svabhāvataḥ,
tenāyamapracyutotpannasthiraikasvabhāvatve'pi na prāgapi svakāryajananasvabhāvaḥ,
kintu sannihitasakalasahakāripratyaya eveti| tanmatamāśaṅkamāna āha- “sahitaḥ” ityādi|etannirasyati-
“anyastarhi” ityādi| yadi nāma sahitasya svakāryajananasvabhāvatā, kevalasya
ca tadviparītarūpatā, anyatvaṃ tu kasmābhdavati ? ityata āha- “svabhāvabheda” ityādi| “svabhāva
bheda eva hi bhāvabhedasya lakṣaṇam”| sa cet tatkāryajanakājanakarūpatayā bhidyate,
śāliyavabījādīnāmiva kathamiva bhāvabhedo na syāt ?| nahi svabhāvādanyo bhāvaḥ yatastabhdede'pi
na bhidyeta, niḥsvabhāvatāprasaṅgāt|nanu coktaṃ svato janakājanakasvabhāvatāvirahāt
pratyayāntarabhāvādyapekṣatvāt janakājanakarūpatāyāstabhdede'pi kuto bhāvabhedaprasaṅgaḥ
?, tasyāparāpekṣasvabhāvabhedalakṣaṇatvāt ityata āha-“nahi sa sāhitye'pi” ityādi| tadaitaduttaraṃ
bhāvatkaṃ sambadhyeta yadi bhāvo yo'sau paraḥ sahakāritvābhimataḥ sannidhīyate tadrūpeṇa
karttā syāt na svarūpeṇa| na caitadasti, tathābhāve hi paramārthataḥ sa eva paraḥ
karttā syāt| tatra tu kartṛtvavyapadeśaḥ kalpanānirmmita eva bhavet| na ca kalpanānuvidhāyinyo'rthakriyāḥ|
nahi māṇavako dahanopacārādādhīyate pāke| tataśca nāsyānupakāriṇo bhāvamapekṣeta
kāryamiti tadrahitebhya eva sahakāribhyo bhavet| yadvā tebhyo'pi na bhavet| teṣāmapi
pararūpeṇa kartṛtve svayamakārakatvāt| tataḥ sarvveṣāmevaṃ svayamakārakatve pararūpeṇāpyakārakatvāt
sarvvathā kārakoccheda eveti na kiñcit kutaścit jāyeta| tasmāt svarūpeṇaiva bhāvaḥ
svakāryasya karttā na pararūpeṇeti nāsyottarasyāvakāśaḥ| tato'nyaḥ sahito'nyaśca kevalaḥ
ityetadavicalameveti|atha yena svarūpeṇāyaṃ janakastadasya sahitāsahitāvasthayoḥ sarvvadā'sti
tadā svarūpaṃ ca svakāryajanakamasya sthirasvabhāvasya prāgapi sahitāvasthāyāstadeva
yatsahitāvasthāyāmakṣepakriyāsvabhāvamiti tasmāt na kathaṃcit kāryakriyāvirāmaḥ| athavā
kadācit paro brūyāt svahetubhirevāyaṃ pratyayāntarāpekṣaḥ svakāryajananasvabhāvo janita
iti kevalo na karoti| na cāsya sahitāsahitāvasthayoḥ svabhāvabhedaḥ, pratyayāntarāpekṣasvakāryajananasvabhāvatāyāḥ
sarvvadā bhāvāt ityata āha- “nahi sa sāhitye'pi” ityādi| svarūpeṇaivāsya
kartṛtvāt tasya ca prāgapi bhāvāt pratyayāntarāpekṣāyāśca tato labhyasyātmātiśayasyābhāvenāyogāt
upakāralakṣaṇatvādasya, anyathā'tiprasaṅgāt, kevalasya kāryakaraṇamanivāryamiti
akurvvataḥ kathaṃ sahitāvasthāyā na bhedaḥ syāt ? iti bhāvaḥ| pratyayāntarāpekṣasvakāryakaraṇasvabhāva
ityapi pararūpeṇākārakasya pratyayāntarasannidhānopalakṣitakāle kārakatvaṃ
na prāgityayamarthaḥ| tataśca kadācit kāryakriyāsvabhāvo na sarvvadā iti brūvatā kathaṃ
sarvvadā kāryajananasvabhāvatā'syoktā bhavati ?| nanvevaṃ svabhāvabheda evāsya tadatatkālayoḥ
samarthitaḥ syāt| tasmānnākṣaṇikānāmekārthakriyāpratiniyamalakṣaṇaṃ sahakāritvamiti sthitam|paraḥ
samānadoṣatāmāpādayannāha- “yasyāpi” ityādi subodham| yadi nāma kṣaṇikastathāpi
kinna bhavati ? ityāha- “uktaṃ yādṛśasya” sahakāribhirapṛthagbhāvinaḥ “kriyā”| ‘te samarthā
eva svabhāvato'ntyāḥ pratyayāḥ saha jāyante kṣaṇikā yeṣāṃ prākpaścātpṛthagbhāvo nāsti’
ityatra| “sa kathamekakṣaṇabhāvī” ekasminnevāntye kṣaṇe bhavanaśīlaḥ “anyathā bhavet” antyakṣaṇāt
prāk paścāt pṛthagvā bhavet ? “yaśca” anyathā “bhavati sa” evāntyakṣaṇabhāvī sahakārisantānopakṛtasvabhāvo'kṣepakriyādharmmā
“na bhavatīti nāyam” akṣaṇīkapakṣoditaḥ “prasaṅgaḥ”
kṣaṇikapakṣe| kutaḥ ?| “kārakākārakayoḥ” ityādi| kārako'ntyaḥ akārakastadanyaḥ tayoryaḥ
“svabhāvaḥ” sa bhinno'pi bhedāvivakṣayaikatvenoktaḥ| tathā kārakasya yo heturupāntyaḥ,
akārakasyāpi yo hetustadanyaḥ sa bhinno'pyabhedavivakṣayaivaikatvenoktaḥ| tena kārakākārakayoryau
svabhāvau tayorekatra dharmmiṇi virodhāt| tathā tayoḥ svabhāvayorjanakau yau hetū-ekaḥ
kārakasvabhāvajanako'nyaścākārakasvabhāvajanakaḥ- tayorapyekatra dharmmiṇi virodhāt,
anyatve sati| akārakasvabhāvajanakahetorutpannasyākārakasya svabhāvasyānyatvāt “yaśca bhavati
sa eva na bhavatīti nāyaṃ prasaṅga” iti|[41. kāryasyaiva sahakāryapekṣeti matasya nirāsaḥ|]aparastvanyathā
śirarūpeṣvekārthakriyāpratiniyamaṃ kalpitavān tamupanyasyati “yo'pi
manyate” ityādi| bhāvasya hyakṣepakriyādharmmaiva sarvvadā svabhāvaḥ, na tu yathā kecid brū(bru)vate-
sahakārisannidhānāpekṣā vastūnāṃ karakasvabhāvavyavasthā, na svata iti| svato'kārakatve
pararūpeṇa kārakatvāyogāt karakavyavasthocchedaprasaṅgāt| sa evaṃvidhasvabhāvo
na kadācit sāhityaṃ svakāryakaraṇe'pekṣate yato'nyaḥ sahito'nyaśca kevalaḥ kārakākārakasvabhāvabhedāt
syāt| sa tarhi sarvvadā tatsvabhāvaḥ kāryaṃ kinna karoti ? iti cet| kāryasya pratyayāntarāpekṣasvabhāvatayā
tasmiṃ (smin) sarvvadā janakatvenāvasthite'pi kevalādabhāvāt,
tenātra kāryamevāparādhyati, yat tasmiṃ(smin) kevale janakatayā'vasthite'pi pratyayāntarāṇyapekṣata
iti| tataḥ tadātmanaḥ kāryasya sahitebhya eva bhāvādekārthakriyālakṣaṇaṃ sahakāritvamakṣaṇikānāmapyupapadyata
iti| siddhāntavādī pūrvvadoṣānatikramamasya darśayannāha-“tasyāpi”
evaṃvādinaḥ “kathaṃ sa” nityābhimato bhāvaḥ “kevalaḥ karotyeva” ‘akṣepakriyādharmmaiva
sa tasya svabhāvaḥ’ iti vacanāt| kāryaṃ ca sahitebhya eva bhavati, ‘sāmagrījanyasvabhāvatvāt
tasya’ iti vacanāt| tasmāt kevalānna bhavatīti “tadavastho virodho” yaḥ pūrvvamuktaḥ|
tathāhi-yadyakṣepakriyādharmmā tadā'vaśyamanena kāryaṃ kartavyam na cedavaśyaṃ karoti
kathamakṣepakriyāsvabhāvaḥ|akṣepeṇā kāryadarśanādakṣepakriyāsvabhāvatā'vagamyate nānyathā
iti parābhiprāyāśaṅkayā''ha- “na kevalaḥ” ityādi| naivaṃ mayoktaṃ kevalaḥ karotyeveti kintvakṣepakriyāsvabhāva
iti| atrāha- “kathamidānīm” ityādi| yadi karotyeveti neṣyate kathamakṣepakriyāsvabhāva
iti kathyate ?| atha tathocyate tathā nanvetadevānena “vacasā paridīpitam”
abhihitaṃ bhavati| kiṃ tat ?| karotyeveti| sa eva hyakṣepakriyāsvabhāvo yaḥ karotyeva,
yastu nāvaśyaṃ karoti sa kathaṃ tadrūpaḥ syat ?| yadapyuktaṃ ‘kāryasyaivāyamaparādho yat
tasmiṃ (smin) janakatayā'vasthite pratyayāntarāṇyapekṣate’ iti tadapyayuktam, yataḥ “kāryaṃ”
cāyamakṣaṇiko bhāvaḥ “kevalo'pi samarthaḥ san paraṃ” pratyayāntaram “apekṣamāṇaṃ kathamupekṣeta
?” naiva| anupekṣamāṇena kiṃ karttavyam ?| āha- “paraṃ” pratyayāntaram “anādṛtya”
tiraskṛtya etat kāryaṃ “prasahya” haṭhāt “kuryāt”| ka evaṃ satyasya guṇo bhavati ? iti cet,
āha- “evaṃ hi” paramanādṛtya haṭhāt svakāryaṃ “kurvvatā'nena” kevalenāpi samarthena satā
yat tadātmanaḥ kevalasyāpi “sāmarthyaṃ” tad “darśitaṃ” prakāśitaṃ bhavati| anyathā'nyasahitasyaiva
karaṇāt kevalasya ca kadācidapyakaraṇāt na ‘ayaṃ kevalo'pi samarthaḥ’ iti pareṣāṃ
buddhiḥ syāt| tato'yaṃ tiraskṛtaprabhāva iva kathaṃ bhrājeta ?| tasmādayuktamucyate kāryaṃ
pratyayāntarāpekṣamiti|kāryāpekṣayā'pi virodhasya tādavasthyaṃ darśayannāha- “kāryaṃ param”
ityādi| kāryasya parāpekṣāṃ brūvan kevalāt kāraṇādanutpattimasya kathayasi, ‘sa kevalo'pi
samarthaḥ’ itīdaṃ vadaṃstataḥ kevalādutpattiṃ kāryasya brūṣe| ete caikasyaiva kāryasya|
tat evaikasmāt kāraṇādutpattyanutpattī parasparaviruddhe “kathamekatra” kāryākhye dharmmiṇi
“syātām ?” viruddhadharmmādhyāsasya bhedalakṣaṇatvāt| ekatra te brūvāṇo ‘mātā ca vandhyā
ca’ ityanena sadṛśaṃ brūṣa iti na pūrvoktadoṣānmucyase, yata evamapi brūvāṇo viruddhameva
brūte na ca lakṣayati “tat” tasmāt “ayam” akṣaṇikavādī kṣaṇikapakṣasyānavadyatayā tadvādināṃ
nirddoṣatāsampatsu amarṣalakṣaṇerṣyā eva śalyaṃ antarduḥkhahetutvāt tena vitudyamānāni
vyathyamānāni marmmāṇi yasya so “'yamīrṣyāśalyavitudyamānamarmā” varāko'svasthacittatayā
viruddhābhidhānamapyalakṣayan “viklavam” ākulaṃ pūrvvāparāsambaddhaṃ “vikrośati” viroditi
“iti” kṛtvā asvasthacittavacaneṣvanādarāt taddoṣobhdāvanasya sutarāṃ duḥkhotpādanena kṣatakṣāraniṣekatulyatvāt
“upekṣāmeva” vipaścitānāṃ (ścitāṃ) kṛpādhanānām “arhatīti”|tadevamakṣaṇikeṣu
na kathañcidekārthakriyāpratiniyamalakṣaṇaṃ sahakāritvaṃ sambhavatīti pratipādyopasaṃharannāha-
“tasmādidam” ityādi| yeṣāṃ hi sthirarūpatayā pṛthagapi bhāvaḥ sambhavati
teṣāmakṣaṇikānāṃ “pṛthak” kevalānāṃ “kāryakaraṇasambhavena” hetunā sahaiva kurvantīti sahakāritvaniyamāyogādidamekārthakriyālakṣaṇaṃ
sahakāritvaṃ kṣaṇikānāmeva| teṣāṃ svahetupariṇāmopanidhidharmmāṇāṃ
parasparopādānasahakāripratyayaikasāmagrījanyānāṃ pṛthagasambhavāt|[42.
kṣaṇīkapakṣe eva ekārthakriyārūpasahakāritvasya vyavasthā|]nanu atiśayotpādanalakṣaṇamapi
sahakāritvaṃ bhāveṣu dṛśyate tat kathamuktaṃ prāk ‘sarvvatra naivātiśayotpādanaṃ sahakriyā,
kiṃ tarhi bahūnāmekārthakaraṇameva’ ityata āha- “yatra tu santānopakāreṇa” ityādi| ekārthakriyālakṣaṇameva
sahakāritvaṃ sarvvatra na kvacidatiśayotpādanaṃ sambhavati| yatra tu
santānopakāreṇa pūrvvapūrvvapratyayebhyo viśiṣṭaviśiṣṭatarottarottarakṣaṇajanena bhāvāḥ sahakāriṇo
vivakṣitakāryasya hetutāṃ pratipadyante-yathā taṇḍulādibhya odanādijanmani dahanodakādayaḥ,
bījādibhyaścāṅkurādijanmani pṛthivyādayaḥ - tatra viśeṣotpādanaṃ pratyayānāṃ sahakriyocyate
loke| santānāśrayeṇa pūrvvakṣaṇebhyo dvitīyādiviśiṣṭakṣaṇalakṣaṇaṃ santānākhyaṃ
kāryamāśrṛ(śri)tya purvvottarakṣaṇayorekatvādhyavasāyena tasyaivāyamatiśaya iti na dravyāśrayeṇa|
aupacārikameva na tu pāramārthikam| pūrvvapūrvvakṣaṇebhyastu svahetupariṇāmopanidhidharmmabhya
uttarottaraviśeṣotpattau pūrvvakāraṇakalāpasyaikārthakriyālakṣaṇameva tatra
paramārthataḥ sahakāritvamiti na kācit kṣatiriti| kasmād dravyāśreyeṇātiśayotpādanaṃ neṣyate
?| kṣaṇike dravye vastuni viśeṣasyānutpatteḥ tasyānantarakṣaṇabhāvarūpatvād|yadi tarhi
kṣanike taṇḍulādidravye viśeṣo notpadyate, anantaramapyasau mā bhūt| tato yathā parasparato
viśeṣamanāsādayanto'pi kṣaṇikāḥ sahitā eva kurvvanti na kevalāḥ, evamakṣaṇikā api| tenaiṣāmekārthakriyālakṣaṇameva
sahakāritvaṃ bhaviṣyati| na ca śakyaṃ vaktum-yo yasya prāgakārakaḥ
svabhāvaḥ sa paścādapīti| tathā hi-prabhāsvarādapavarakaṃ praviṣṭasyendriyamarthapratipattimakurvvadapi
paścāt kurvvāṇamupalabhyate| taduktam-“na hi praviṣṭamātrāṇāmuṣṇād garbhagṛhādiṣu|arthā
na pratibhāntīti gṛhyante nendriyaiḥ punaḥ||” iti|ata āha-“nahi taṇḍulādīnām”
ityādi| viśeṣānutpattau sannidhānasyāpyasannidhānatulyatvāt dahanādibhāve'pi taṇḍulādibhyo
naudanajanma syāt| tathā prabhāsvarādapavarakaṃ praviṣṭasya yadīndriyaṃ svopakāribhyo'tiśayaṃ
krameṇa na pratipadyate tadā prāgiva paścādapyarthapratipattiṃ naiva janayet|
tasmādyadasambhavi kāryaṃ yatra dṛśyate tasya tato'nyatvameva, śālibījādiva kodravabījasyeti
niratiśayādanyatvameva sātiśayatayā tatkāryakāriṇa iti| evaṃ tāvad yatra sahakāribhyaḥ
krameṇa kāryaṃ bhavati tatrātiśayotpādanalakṣaṇamaupacārikaṃ sahakāritvamekārthakriyālakṣaṇameva
tu mukhyaṃ tatrāpīti pratipāditam|yatra tvakṣepeṇaivārthasannidhimātreṇa sahakāriṇaḥ
kāryaṃ kurvvanti kiṃ tatrāpi santānāśrayamatiśayotpādanamasti ? ityata āha- “akṣepakāriṣu”
ityādi| ‘ye hyavyavadhānādideśā indriyādayaḥ svahetubhyo jātāsteṣvavilambitakāriṣu na viśeṣotpattiḥ
parasparataḥ sambhavati, kṣaṇikatvāt’ ityuktaṃ prāk|yadi na viśeṣotpattiḥ tadā
kathaṃ nirvviśeṣā jñānasya kāraṇībhavanti ? ityata āha- “tatra yathāsvaṃ” yasya ye ātmīyāḥ
pratyayāḥ taiḥ, “parasparopasarppaṇavyavadhānādivirahāderāśrayabhūtairye jātāḥ” yogyaścāsāvatyāsannatvātiviprakarṣavirahād
deśaśca sa ādiryasyāvyavahitadeśādeḥ tatrāvasthānamavasthā
yeṣāṃ “te saha svabhāvaniṣpattyā” svabhāvaniṣpattirvvidyata ityeva kṛtvā “jñānahetutāṃ
pratipadyante” tatra kiṃ parasparato viśeṣotpattyā prārthitayā ?| yadi hi svahetubhya eva
parasparopasarppaṇādyāśrayebhyaḥ svakāryajananakṣamā yogyadeśādyavasthānalakṣaṇaviśeṣayogino
notpadyeran, tadaiṣāṃ parasparato viśeṣotpattiḥ prārthyeta, na tu svahetubhya eva tathāvidhānāmutpattau|
yata evaṃ “iti” tasmāt “tatra”teṣu akṣepakāriṣvindriyādiṣu “ekārthakriyaiva”
mukhyaṃ “sahakāritvaṃ” na santānāśrayeṇa vyavasthāpyamānamatiśayotpādanalakṣaṇaṃ gauṇamiti|atha
viśeṣotpādanalakṣaṇaṃ sahakāritvaṃ kathaṃ na vyavasthāpyate ?| tadapi hi loke
pratītatvād vyavasthāpanīyamevetyata āha- “yatra tu” kārye nāvyavadhānādideśopanipātamātreṇaivendriyādaya
iva sahakāriṇaḥ pratyayatāṃ pratipadyante, kintu vivakṣitakāryotpādānuguṇaṃ
pratikṣaṇaṃ prakṛṣyamāṇaṃ viśeṣamutpādayantaḥ “tatra” kālakṣepabhāvini kārye karttavye
“hetusantāno”'parāparakṣaṇabhāvalakṣaṇa ātmātiśayāsādanārthaṃ sahakārīṇi pratyayāntarāṇyapekṣate,
na tu tatsamānakālaḥ kāraṇakṣaṇa iti| “tata” stebhyaḥ kāraṇāntarebhyaḥ “svabhāvāntarasya”
kāryotpādānuguṇaviśeṣaparamparālakṣaṇasya “pratilambhaḥ” santānasyaikatvenādhimuktasyocyate
loke| paramārthatastu tatrāpi pūrvvaḥ pūrvvaḥ pratyayakalāpa uttarottarakāryotpādānuguṇe
viśiṣṭakṣaṇe pratiniyata ityekārthakriyālakṣaṇameva sahakāritvamanubhavati|kathaṃ
punaḥ svabhāvāntarapratilambhasteṣām ?, yataḥ krameṇa kāryaṃ nirvvarttayantītyata āha- “tatra
svarasataḥ” ityādi| “tatra” tasmin hetusantāne ye hetava upādānakāraṇākhyāḥ ye ca pratyayāḥ
sahakārisaṃjñitāsteṣāṃ ye pūrvve prathama upanipātakṣaṇāḥ teṣāṃ vināśahetvanapekṣitayā
svarasato nivṛttau satyāṃ tebhya eva svarasato nivarttamānebhyaḥ prathamakṣaṇebhyaḥ kāryotpādānuguṇena
viśeṣeṇa viśiṣṭasya kṣaṇasyotpattiḥ tebhyo'nuguṇataraviśeṣavatāṃ tṛtīyakṣaṇānāṃ
tebhyonuguṇatamaviśeṣavatāṃ caturthakṣaṇānām; evaṃ yāvadatyantātiśayavānantyaḥ kāraṇakalāpo
jātaḥ tataḥ kāryasyotpattiḥ ityevaṃ sahakāribhyaḥ svabhāvāntarapratilambhaḥ, kṣepavatī
ca kāryotpattiriti|atra paraścodayannāha- “sahakāriṇaḥ” saha karaṇaśīlāt kāraṇāt, jātāvekavacanam,
yat samutpannaviśeṣamanantaroktena prakāreṇa kāraṇaṃ antyasāmagrīkṣaṇalakṣaṇaṃ
tato'ṅkurādikāryotpattau iṣyamāṇāyāṃ tasyaiva viśeṣasyādyasya kāryotpādanānuguṇasya yaḥ
krameṇābhivarddhamānaḥ kāryasya janaka iṣyate tasyaiva utpattirnna syāt prathamakṣaṇopanipātināṃ
parasparato viśeṣānāsādanāt kṣaṇānāmavivekāt anabhyupagamācca|parasparato'navāptaviśeṣā
eva kāryotpādanānuguṇaṃ viśeṣamārapsyanta iti cedāha- “aviśiṣṭāda” viśiṣṭebhyaḥ parasparato
“viśeṣasya” kāryotpādānuguṇasyotpattāviṣyamāṇāyāṃ “kāryasya” aṅkurādeḥ syāt, viśeṣābhāvādityabhiprāyaḥ|
tataśca parasparato viśeṣotpādānapekṣiṇa eva sahakāriṇaḥ kāryaṃ kurvvīran|kimevaṃsati
siddhaṃ bhavati ? iti cet, āha- “tena” yena kṣaṇikā api parasparato viśeṣotpādā'napekṣā
eva svakāryaṃ kurvvanti ekakāryapratiniyamalakṣaṇaṃ ca sahakāritvaṃ pratipadyante
tena kāraṇena “akṣaṇikānāmapi kāraṇatā syāt, apekṣaṇīyebhyaḥ svabhāvātiśayotpatiśca
na syāt” ityakṣaṇikavādī kṣaṇikapakṣeṇa svapakṣasya sāmyamāpādayati| yadāha-“kaḥ śobheta
vadannevaṃ yadi na syādahrīkatā|ajñatā vā yataḥ sarvvaṃ kṣaṇikeṣvapi tatsamam||viśeṣahetavasteṣāṃ
pratyayā na kathañcana|nityānāmiva yujyante kṣaṇānāmavivekataḥ||”iti| tatraitat
syāt prathamakṣaṇe'pi kṣitibījādayaḥ parasparataḥ samutpannaviśeṣā eva sannidhīyante-“yena
yasyābhisambandho dūrasthasyāpi tena saḥ|”iti nyāyāddhi dūradeśavarttināmapi hetuphalabhāvāt
ityāśaṅkayāha-“atha sahakāriṇā” ityādi| sahakāriṇaḥ parasparasamparkkavikalā api vastudharmmatayaivānyonyamupakurvvantīti
śahakāriṇā kāryotpādānuguṇaviśeṣajananāya kṛtaviśeṣa eva
samparkkakāla upatiṣṭheta, evaṃ satyanavasthā syāt| tathā hi- tadviśeṣotpattāvapyaparaḥ
sahakārikṛto viśeṣo'bhyupagantavyaḥ, tathā tadutpattāvapyanya iti|atha naivaṃ sahakāriṇaḥ
parasparasya kāryotpādānuguṇaviśeṣaṇimittamaparaṃ viśeṣaṃ kurvvanti, svabhāvata eva tatra
teṣāṃ yogyatvāt ityata āha-“na ca” ityādi| naiva hi sahakāriṇaḥ kṣitibījādayaḥ parasparasya
kāryotpādānuguṇo yo viśeṣaḥ tadutpādane “nityaṃ” sarvvakālaṃ yogyāvasthā “yena” yogyāvasthatvena
“nityānuṣaktaḥ” nityānubaddhaḥ “eṣāṃ” kṣitibījādīnāṃ kāryotpādānuguṇaviśeṣajanako
viśeṣaḥ syāt yataḥ ‘aviśiṣṭād viśeṣotpattau kāryasyāpi syāt’ ityetadapi parihriyeta|kuta
etad ? ityāha- “tadupāya” ityādi| teṣāṃ kṣitibījādīnāmupāye-yogyadeśopanipāte kāryavyaktidarśanāt
apāye ca-parasparasamparkkavirāme kāryānutpattidarśanāt| yadi hi kāryotpādanuguṇaviśeṣotpādane
sarvvadā yogyāvasthāḥ syuḥ tadā so'pi viśeṣaḥ sarvvadā syat| tatastatparamparābhāvi
kāryamiti tadupāyāpāyayoḥ kāryasyotpattyanutpattī na syātām| tasmānna sahakāriṇaḥ
kāryotpādānuguṇaviśeṣotpādane yogyāvasthāḥ sarvvadeti| yataḥ sahakāriṇā pṛthagavasthitenānavasthābhayāt
kṛtaviśeṣo nopatiṣṭhate parasparataśca prathamasamparkkakṣaṇabhāvināṃ nopeyate
yujyate vā| tena kāraṇenādyo viśeṣaḥ kāryotpādānuguṇaḥ sahakāribhyaḥ samānakālatayā nirupakārasya
kṣitibījādeḥ “notpadyate”, utpadyate cāsau itīṣyate| tena samagrāvasthāvat sarvveṣāṃ
vyagrāvasthābhāvināmapi kṣaṇānāmaviśeṣāt tajjananasvabhāvatve'pyajananāt samagrāvasthāyāmeva
jananād| yathā kṣaṇikānāmekārthakriyāpratiniyamalakṣaṇaṃ sahakāritvaṃ tathā sthirasvabhāvānāmapi
bhaviṣyatīti kṣinasarvvopāyo'kṣaṇikavādī sāmyamevātura iva bahumanyamānastatraiva
bharaṃ kṛtavān|siddhāntavādī bhaṅgyā paramupahasannāha-“nāsmākaṃ punaḥ punaḥ” ityādi|
yadi punaḥ punarvvacane'pi lokasya nyāyapratītirbhavati śataśo'pi brūmaḥ| kimaṅga punarddhau
trīn vā vārān ?| nahi parārthapravṛttānāmasmākaṃ punaḥ punarabhidhāne kaścidudvego
bhavati| evaṃvādinaśca śāstrakṛtaḥ kvacit prakārāntareṇa tamevārthaṃ sphuṭīkurvvato ye punaruktatāaprihārāya
yatante sa teṣāmasthānapariśrama eva| yadi nodvego hanta tarhyucyatām ityata
āha- “na viśeṣotpādanādeva” ityādi| naiva viśeṣotpādanāt sahakāriṇāṃ sahakāritvaṃ paramārthataḥ
kvacit sambhavati, yataḥ prathamakṣaṇabhāvināṃ bījādīnāṃ tadabhāvāt kāryotpādānuguṇe
viśeṣe karttavye sahakāritāvirahaḥ syāt| kintvekārthākriyaiva sahakāriṇāṃ pāramārthikaṃ
sahakāritvaṃ pūrvvoktābhiryuktibhiḥ sambhāvyate| sā ca prathamamasamparkkabhājāmastyeveti
kiṃ na sahakāriṇaḥ syuḥ ?|para āha- sā'pyekārthakriyā na bhavet parasparato viśeṣarahitānām|
yadi punaḥ parasparato viśeṣarahitānāmapi tadekārthakriyā'ṅgikriyate tadā pratyekaṃ
tadavasthāyāṃ tadutpādanasāmarthyābhyupagamāt tadavasthāyāmiva pṛthagapi sā bhavet| tathāhi-te
tadavasthāyāmapi parasparato nirvviśeṣā eva kurvvanti| teṣāṃ pṛthagapi tadviśeṣakriyā
kathamiva na prasajyeta ?| nahyeṣāṃ saṃhatāsaṃhatāvasthayoḥ kaścidviśeṣo'stīti| bhavatu,
ko doṣaḥ ? iti cet; “tathā ca” kāryotpādānuguṇaviśeṣasya pṛthakkaraṇaprasaṅge sati “tasmād
viśeṣād bhavanaśīlam” aṅkurādi “kāryamapi” viśeṣavat kevalāt sahakāriṇaḥ syāt iti cenmanyase,
atrāpi sarvvamuktamuttaram| tathā hi- saṃhatāsaṃhatāvasthayonnirviśeṣā eva kṣaṇakṣayiṇo
bhāvā iti yaducyate tat kiṃ tāvadviśeṣamātrāpekṣayā ? āhosvit kāryotpādānuguṇaviśeṣajanakaviśeṣāpekṣayā
?| yadi prācyo vikalpaḥ tadayuktam| na hi kācid viśeṣamātrarahitā'vasthā
sambhavati, sarvvadā'paraparapratyayayoganibandhanasyāparāparaviśeṣasya bhāvāt| nahi kadācit
kiṃcidekameva, ādhāracchāyātapavātaśītāderyathāsambhavaṃ bhāvāt| na ca tabhdāve'pi tat
tādṛśameva, kāraṇabhedāt| etāvattu syāt- kaścid viśeṣaḥ kvacit kārye'nuguṇo na sarvvaḥ sarvatreti|
etacca prāgevoktamiti darśayannāha- “pratikṣaṇamaparāparaiḥ pratyayaiḥ” iti| ‘aparāparapratyayogena
pratikṣaṇaṃ bhinnaśaktayaḥ saṃskārāḥ santanvanto yadyapi kutaścit sāmyāt
sarūpāḥ pratīyante, tathāpi bhinna evaiṣāṃ svabhāvaḥ, tena kiñcideva kasyacit kāraṇam’
iti, ‘kṣaṇikeṣu bhāveṣvaparāparotpattairaikyābhāvāt’ iti cātra saṃkṣipyataramuktam| evaṃ
ca ’nāsmākaṃ punaḥ punarvvacana’ ityatra dviḥ punargrahaṇaṃ yujyate| yathā yena prakāreṇa
bhāvasantāne viśeṣasyotpattiḥ [ta]dapyuktam ‘tatra svarasataḥ pūrvvakṣaṇanirodhe tebhya eva
viśiṣṭakṣaṇotpādād viśeṣotpattiḥ’ iti| atha kāryotpādānuguṇaviśeṣajanakaviśeṣāpekṣayā prāgvat
prathamasamparkkabhājaḥ parasparato nirvviśeṣā ityabhimataṃ tadapyayuktam| yataḥ kāryotpādānuguṇasya
viśeṣasya janakāḥ kṣitibījādayaḥ kīdṛśāḥ ye vyavadhānādirahitatvenopanipātinaḥ|
tabhdāva eva tasya bhāvāt etāvanmātranibandhanatvācca janakaṃ vya(kavya)vasthāyāḥ|
te ca tathāvidhāḥ sarvadā na bhavantīti kathaṃ pṛthagapi kāryotpādānuguṇaviśeṣārambha eṣāṃ
syāt ?, yataḥ kevalānāmapi kāryakriyā prasajyeta tad darśayati- yogyo deśo yeṣāṃ te yogyadeśāḥ,
tabhdāvo yogyadeśatā, sā ādiryeṣāmavyavahitadeśatvādīnānavasthābhedānāṃ te tathoktāḥ,
te ca te avasthābhedāśca tathoktāḥ| “yogyadeśatā a(tādya) vyavahitadeśatādayo” ye “avasthāviśeṣāḥ”
kṣitibījādīnāmupajāyante te kāryotpādānuguṇaviśeṣalakṣaṇakāryakaraṇaśīlāḥ, naivaṃvidhāḥ
sarvvadā bījādaya iti kathameṣāṃ pṛthagapi tathāvidhaviśeṣārambhaḥ syāt ?| etadapi
prāgevoktam ‘tatra yo'vyavadhānādideśo rūpendriyādikalāpaḥ sa vijñānajanane samartho hetuḥ’
iti vacanāt| tasya codāharaṇamātratvāt| ihāpi tatra yo'vyavadhānādideśaḥ kṣitibījādikalāpaḥ
sa kāryotpādānuguṇaviśeṣajanane samartho heturiti pratīyata eva| sa ca tathāvidhoviśeṣaḥ
sarvvadā na bhavati, tajjanakasya hetorabhāvāt| parasparopasarppaṇādyāśrayasyaiva pratyayaviśeṣasya
tadvetutvāt| etadapi pūrvvamevoktamityāha-teṣāṃ ca kāryotpādānuguṇaviśeṣa[janane]
viśeṣavatāṃ yata utpattistadapyuktamasakṛdeva ‘yasteṣāṃ parasparopasarppaṇādyāśrayaḥ
pratyayaviśeṣaḥ sa taddhetujanane samartho hetuḥ’ iti| tathā ‘yathāsvaṃ pratyayaiḥ parasparopasarppaṇādyāśrayairye
yogyadeśādyavasthā jātāste saha svabhāvaniṣpattyā jñānahetutāṃ
pratipadyanta’ ityanena, ihāpi gamyamānatvāt| tato yadyapyeṣāṃ parasparato'nupapattervviśeṣo
na bhavati, svahetukṛtastu kena vāryate ?| na ca svahetuta eva sañjātaviśeṣāṇāṃ bhāve
parasparatastadāśaṃsā, yataḥ parasparato viśeṣāyogaḥ pratipādyamānaḥ śobheta| teṣāṃ ca kāryotpādānuguṇaviśeṣajanakānāṃ
pratyayānāṃ pratyekaṃ sāmarthye'pi khaṇḍaśaḥ kāryotpādāyogāt
sakalasyaiva pratyekaṃ karaṇāt| yathā kevalānāmakriyā kartṛviśeṣasyāvyavadhānādideśakṣitībījādikalāpasya
pṛthagekaikasya samarthasya bhāvasyābhāvādityetadapyasakṛdevoktam ‘teṣāṃ ca
na pūrvvaṃ na paścāt na pṛthagbhāva iti samarthānapi pūrvvāparapṛthagbhāvabhāvino doṣā nopalīyante’
ityādivacanāt| tatastathāvidhaviśeṣasya svopādānamātranibandhanasyānabhyupagamena
kevalānāmaprasaṅgāt kutaḥ kāryotpādānuguṇaviśeṣārambhadvārakaṃ kāryamapi syāditi ?|kutaḥ
punarayaṃ kāmacāro labhyate yadaṅkurādikāryaṃ sahakāriṇaḥ parasparasya kāryotpādānuguṇāṃ
viśeṣaparamparāṃ janayantaḥ kurvvanti, kāryotpādānuguṇaṃ tu viśeṣaṃ vyavadhānādirahitadeśopanipātamātreṇetyata
āha- “kāryadvaividhyaṃ ca yasmāt tasmādevaṃ vibhajyate”| kathaṃ dvaividhyaṃ
kāryāṇāmiti ? ata āha-sahakāribhiravyavadhānādideśairanantaraṃ sañjanitāḥ parasparasya
prāgavasthāpekṣaviśiṣṭakṣaṇabhāvalakṣaṇā ye viśeṣāstatparamparayā uttarottaraviśiṣṭaviśiṣṭatarādikṣaṇabhavarūpayā
utpattirddharmmo yasya tadātmakamekaṃ kāryam| anyacca tadviparītaṃ
yat sahakārisannidhimātreṇa bhavati na parasparakṛtāṃ viśeṣaparamparāmapekṣate| atrodāharaṇam-
“aṅkurādivat”, ādigrahaṇādodanādivat| tathā'kṣepeṇa karaṇaśīlaṃ yadindriyaṃ tadvijñānādivacca|
prabhāsvarādapavarakapraviṣṭendriyanirāsārthaṃ caitad viśeṣaṇam| kuta etad
? iti cet ; kāryakāraṇayoḥ svabhāvabhedāt| kiṃciddhi kāryaṃ kāraṇasāmagrīsannidhimātrajanyasvabhāvam,
tadanyattu tatpariṇāmāpekṣamiti| kāraṇamapi kiñcit svasannidhimātreṇa kāryajananasvabhāvaṃ
svakāraṇebhya eva bhavati, yena parasparakṛtāṃ viśeṣaparamparāṃ svakāryakaraṇe
nāpekṣate| anyattu tadviparītasvabhāvam| yathā kiñcideva śālyaṅkurajananasvabhāvam, tadviparītaṃ
cāparam| śālyaṅkuraśca tabdījajanyasvabhāvo na yavādībījajanyasvabhāva iti na bhāvānāṃ
svahetubalāyātāḥ pramāṇādhigatāḥ svabhāvāḥ paryanuyojyāḥ| ye tu yajjananasvabhāvāḥ
pramāṇato'dhigatāḥ te kiṃ sarvvadaiva tatsvabhāvāḥ ? āhosvit tadaiva ? ityatra cintā pravarttate|
tatra sarvvadā tatsvabhāvatve paścādiva prāgapi tatkāryakriyāprasaṅgena pararūpeṇākārakasya
bhinnasvabhāvatā kārakākārakāvasthayoḥ śāliyavabījādīnāmiva tattvacintakairūcyate|
sadṛśāparabhāvanibandhanaṃ caikatayā pratyabhijñānaṃ lūnapunarjāteṣviva keśanakhādiṣu ityatra
virodhābhāvāditi| yadā ca taktāryakāraṇasvabhāvabhedāt kāryavdaividhyam, “tatrai”tasmiṃ(smin)
sati “sahakāribhyaḥ” kṣitibījādibhyasteṣāṃ parasparasantānopakāramapekṣate yat
kāraṇamantyāvasthāprāptaṃ tasya yat kāryamaṅkurādikaṃ tajjanmanimittaṃ “sahakāriṇāṃ” prathamakṣaṇāntaraṃ
viśiṣṭadvitīyakṣaṇabhāvarūpo yo viśeṣaḥ kāryotpādānuguṇaḥ “ādyo” bhavati “sa
teṣāṃ” sahakāriṇāṃ prathamasamparkkabhājāṃ parasparakṛto yo viśeṣastajjanmā na bhavati parasparopasarppaṇādyāśrayādeva
pratyayaviśeṣāt tasya bhāvāt| tataḥ kāryotpādānuguṇādādyād
viśeṣāt prathamakṣaṇopanipātibhiḥ sahakāribhiranyataḥ samāsāditaviśeṣaiḥ janitāt tatprabhṛti
“ye viśeṣāḥ” prakṛṣyamāṇataduttarottarakṣaṇabhāvalakṣaṇā jāyante “te tajjanmānaḥ” sahakārikṛtaviśeṣajanmānaḥ|
kutaḥ ? “tatprakṛtitvāt” tasyādyasya viśeṣasya parasparopasarppaṇādyāśrayāt
pratyayaviśeṣādāsāditatadanukūlaviśeṣaiḥ sahakāribhiḥ parasparopakāranirapekṣairjanyasvabhāvatvāt,
taduttareṣāṃ ca viśeṣāṇāṃ sahakārikṛtakāryotpādānuguṇaviśeṣajanyasvabhāvatvāt|
yata evam “iti” tasmāt “nānavasthā” prāguktā| atha sahakāriṇā kṣityādinā kuśūlādyavastho'pi
bījādiḥ tenāpi kṣityādiḥ kṛtaviśeṣa evopatiṣṭhetānavasthaivaṃ syāt iti| tasya prakārasyānabhyupagamāt
puruṣaprayatnādereva kṣetraprakiraṇahetoravyavahitasnigdhapṛthivībījasamparkkalakṣaṇasya
kāryotpādānuguṇaviśeṣajanakasya viśeṣe'syopagamāt| tatra yaduktaṃ pareṇa
‘yathā prathamasamprarkkabhājaḥ kṣitibījādayaḥ parasparasya viśeṣamanādadhānāḥ kāryotpādānuguṇaṃ
viśeṣaṃ janayanti, tathā sthirarūpā api bhāvāḥ tadekakāryapratiniyatāḥ parasparakṛtaviśeṣanirapekṣā
eva bhaviṣyanti’ iti, tadabhyupagacchannāh “tathā yadyakṣaṇiko'pi” ityādi|
kṣaṇikavadakṣaniko'pi yadi kāryaṃ karoti karotu nāma| nā kaścid vārayati| kintu yena
svabhāvena kāryaṃ karoti sa yadi “avilambitakāryakartṛdharmmā” akṣepeṇa karotītyevaṃśīlo dharmmo
yasya sa tathoktaḥ, tadā “pṛthagbhāvasya sambhāvāt kevalo'pi” na kevalaṃ sahitaḥ “tathā
syāt” tatkāryakārakaḥ syādityuktaṃ bahuśaḥ| “atatsvabhāvastu” akṣepakartṛsvabhāvavikalastu
“tadā'pi” sahitāvasthāyāmapi prāgvat “akāraka eva” pararūpeṇa kartṛtvasya pūrvvameva
niṣedhāt|tadevamekārthakriyayā viśeṣotpādanena cākṣaṇikānāṃ sahakāritvaṃ niṣidhyopasaṃharannāha-
“tasmāt” ityādi| dvividhasyāpi sahakāritvasyāyogānnaivākṣaṇikasya kaścit sahakārīti
kevalo'pi svakāryaṃ kuryāditi sahakāripratyayāpekṣasyākṣaṇikasya hetutāṃ bruvāṇasya kiṃ
yuktamiti darśayannāha- “prāyastu” ityādi| yo hi sthirahetuvādī tasya yadi sa hetuḥ pratyayāntarāṇyapekṣya
kāryaṃ karoti tadā “vyaktam” avaśyaṃ tasya sthirasya hetoḥ pratyayāntarāpekṣakārakasya
svabhāvāntarasyotpattiriti| “nākāryasya” kāryatāmananubhavato apekṣetyucyate|
yataḥ sahakāriṇāṃ yaḥ “saṃghātaḥ” sannipātaḥ “tatsthāyī” tatra varttamāno bhāvasantānaḥ
“prāyaḥ” bāhulyena “sahakāripratyayairupajanitaviśeṣaḥ” san “svakāryaṃ kurvvan dṛṣṭo bījādivat”
tasmādevaṃ vibhajyate| prāyograhaṇaṃ cākṣepakārīndriyādisaṅghātavyavacchedārtham| tatsambhavino
nyāyasyākṣaṇikeṣu pṛthagbhāvasambhavena kathañcidapi kalpayitumaśakyatvāt| prāgakārakasya
paścāt kārakasvabhāvāntarotpattistu na virudhyate| tasyaiva hyakārakasya tadātmā
kārakaḥ svabhāvo na yujyate na tvatadātmā| ata eva svabhāvāntaragrahaṇam| tatra kevalamakārakasvabhāvasya
svarasanirodhitāmātramupeyam| tataḥ sarvvaṃ susthamiti|atha matam-kārakasvabhāvāntarotpattiriṣyeta
yadi sthirasya hetoḥ prāgapi kārakasvabhāvo na syat| tasya tu
prāgapi bhāvāt pratyayāntarāpekṣā tadutpattirapyayukteti ata āha- “kārakasya” ityādi| yadi
hi samagrāvasthāyāḥ prāgapi kārakasvabhāvo bhavet tadā'syākriyā na yujyate, saṃhatāvasthāyāmapi
tatsvabhvatayaiva karaṇāt, pararūpeṇa kartṛtvasya prāgeva niṣiddhatvāt| na ca karoti|
tasmāt so'sya svabhāvaḥ prāṅnaivāsīt| yadi ca pratyayāntarairapyasau na kriyeta tat kimiti
mudhaiva tānyapekṣate ? iti|[43. nirhetukavināśacarcāyā upasaṃhāraḥ|]tadevaṃ ‘tatsvabhāvasya
jananāt’ tyasya ‘yo yatsvabhāvaḥ sa svahetorevotpadyamānaḥ tādṛśo bhavati punastabhdāve
hetvantaramapekṣate’ ityasyānekāntaparihārāyoktasya prakārāntareṇānekānte ubhdāvite tatparijihīrṣayā
“aparāparapratyayayogena” ityādyabhihitam| tatra yena nyāyena kṣaṇikānāṃ hetuphalasvabhāvaḥ
tasyākṣaṇikeṣvasambhavaṃ pratipādayituṃ prāsaṅgikaṃ yadupakrāntaṃ tat parisamāpayya
prakṛtamanubadhnannāha- “tasmād yo yadātmā” ityādi| yadi svabhāvenāsthitidharmmaṇo
bhāvasya na nāśakāraṇaiḥ prayojanaṃ svabhāvena sthitidharmmaṇo bhaviṣyatītyata āha- “sthitidharmmaṇo'pi”
ityādi| sthitidharmmaṇo'pi hi naiva nāśakāraṇaiḥ kiñcit prayojanam| tasya
svahetubhyaḥ samupajāto yaḥ sthiraḥ svabhavaḥ tadanyathātvasyāsthirātmatāpatteḥ kenacit
karttumaśakyatvāt| kāmaṃ hi bhāvāḥ svayaṃ na bhaveyuḥ| na tu santa eva svaṃ svabhāvaṃ parityajanti|
atha sthitidharmmaṇo'pyanyathātvapratipattiriṣyate tadā'nyathātvapratipattau vā
“tatsvabhāva eva” sthitidharmmaiva “na syāt” ātmabhūtasyāsthitidharmmaṇaḥ svabhāvasya paścāt
sambhave prāgapyabhāvāyogāt| nahi tadātmanastasmiṃ(smin) sannihite kadācidabhāvo yuktaḥ,
atastvabhāvatāprasaṅgāt ‘viruddhadharmmādhyāasya bhedalakṣaṇatvāt’ ityuktam| tathā ca
sati “pūrvva” eva “vikalpaḥ” svabhāvenāsthitidharmmā bhāva iti| “tatra ca” pūrvvavikalpe prāgevoktaṃ
dūṣaṇaṃ vināśahetorvaiyarthyamiti|athāsau śirasvabhāva eva, kevalamasyāśirasvabhāvatā
prāgasati vināśahetorupajāyate, anyathā nivṛttyayogādityata āha- “yaśca parasmāt” nāśahetoḥ
sthitidharmmaṇaḥ sata “anyathābhāvaḥ” asthitidharmmatālakṣaṇo bhavati, sa pūrvvakāt
sthitidharmmaṇaḥ svahetusamubhdūtāt svabhāvāt “aparaḥ” anyaḥ “svabhāvastasminniṣpanne”
paścā[jjanya]tvād bhinnahetukatvācca “kathaṃ tasya” svabhāvaḥ “syāt” ?| tadātmatayā pratibhasanāditi
cet| sārūpyādalakṣitavivekasya tathā pratibhāsanaṃ syāt yadyasau pūrvvasvabhāve
satyevānyato bhavet| anyathā virodhaḥ kathaṃ parihriyeta ?| bhavatvaparaḥ svabhāva iti cet|
yaścāparaḥ svabhāvaḥ sa kathaṃ tasya ?| na hyanyo'nyasya svabhāvo yuktaḥ, atiprasaṅgāt|
yo'paraḥ svabhāvaḥ sa kimiti tasya na bhavati ? ityata āha- “svabhāvabheda-” ityādi| bhavatu
vastvantarameva tadaparasvabhāvatayā ko doṣaḥ ? ityata āha- “tathā ca” vastvantaratve
sati vināśahetorupajāyamānasya svabhāvasya pūrvvako bhāvaḥ svahetubhyo yaḥ sthitidharmmā jātaḥ
so'cyutidharmme sthito nivṛttibhāṅna bhavati, vināśahetorvvastvantarotpattau vyāpṛtatvāditi
na “tasya” sthitidharmmaṇo “'nyathābhāvo” nivṛttiḥ| nahi mugdarādervvastvantarasya
bhāve'parasya nivṛttiryuktā, atiprasaṅgāt| tadupamarddena tadutpattau ca prāgeva proktam|nanu
ca dṛśyata eva kaṭhinādirūpasya tāmrāderagnayādervvināśahetordravādisvabhāvāntarotpattiḥ|
na ca pūrvvakasya pracyutidharmmatā ityata āha- “etena” anantaroktena “kaṭhinādīnām” ādiśabdād
dravādīnāṃ tāmrasuvarṇṇādināmagniśītavātādibhyo dravatvakaṭhinatvādisvabhāvāntarotpattirvyavasthitarūpasya
tāmrādeḥ “pratyuktā” pratyākhyātāḥ, tulyadūṣaṇatvāt|kathaṃ tarhi
svabhāvāntarotpattiḥ pūrvvasya cāpracyutidharmme sthitasyābhāvo yuktaḥ ? ityāha- “tatrāpi”
kaṭhinādirūpe tāmrādau “pūrvvakasya” kaṭhinadravādirūpasya “svarasanirodhitvāt” vināśahetvayogena|
“vināśe” sati “agnyādeḥ” ādigrahaṇājjalaniṣekaśītavātādeḥ| sahakāriṇaḥ parasparopasarppaṇādyāśraya
pratyayaviśeṣopajātātiśayā “dupādānācca” yat tat kaṭhinādirūpaṃ tāmrādi
svarasato nirudhyate| tata eva upādānakāraṇādagnyādisahakārikāraṇopādānapratyayopajātaviśeṣād
“apara eva” anya eva dravakaṭhinādisvabhāvo dravagrahaṇasyopalakṣaṇatvāt, “utpanno”
na tu pūrvvakameva kaṭhinadravādirūpaṃ tāmrādi vyavasthitātmakaṃ dravakaṭhinādisvabhāvena
pariṇatamiti|atra para āha- “kenoktaṃ” yathā ‘sthitidharmmaṇaḥ sato vināśahetorasthitisvabhāvotpattistato
vināśaḥ’ iti, yena ‘yaśca parasmādanyathābhāvaḥ so'paraḥ svabhāvaḥ’ ityādyucyate|
kintu sa svayaṃ sthitidharmmaiva svahetubhirjanito nāsyāsthirasvabhāvatā vināśahetorupajāyate|
kathaṃ jñāyate yathā ‘svahetubhiḥ svabhāvena sthitidharmmaiva janitaḥ’ iti ?|
vināśaheoragnyāderasambhave avasthānāt| yadi svabhāvenāsthitidharmmā svahetorjātaḥ syāt tadā
tadasambhave'pi nāvatiṣṭheta| tasya svabhāvena sthitidharmmaṇaḥ svahetubhirevāyamaparaḥ
svabhāvo niyamito yaduta “parasmāt” virodhino'gnyāde “rvvināśaḥ svayaṃ bhavatīti”| parasmāditi
karmmaṇi lyaplope pañcamī paramapekṣya ityarthaḥ| svahetubhirevāyaṃ niyamitasvabhāvo
jāto yathā tvayā virodhinamapekṣya svayaṃ nirvva(va)rttitavyamiti| taduktam-“svabhāvo'pi
sa tasyetthaṃ yenāpekṣya nivarttate|virodhinaṃ yathā'nyeṣāṃ pravāho mugdarādikam||” iti|nanu
yadyasya vināśao virodhisannidhāne svayameva bhavatyahetukaḥ prāpnoti, ahetośca deśakālasvabhāvaniyamo
na yukta ityata āha- “na ca” naiva vināśo nāma vinaṣṭuraparaḥ svabhāvaḥ,
yato'yaṃ doṣaḥ syāt, kintu “bhāvacyutireva vināśaḥ”| tasyāśca niḥsvabhāvatvāddhetumattā naiva
yujyate| nahi sā tasya bhavati| kevalamasau svayameva na bhavati| tato bhaviturabhāvāt
kasya hetumattopagamyate ?|siddhāntavādyāha- “nedamanantaroktaṃ vikalpadvayamatikrāmati”|
kīdṛśaṃ vikalpadvayam ?| ‘kiṃ nityo bhāvaḥ ?’ ityādi| nanu ca kālāntarasthitiradharmmatāmupagacchato
naiva nityavikalpasyāvakāśaḥ| na| tadupagame'pi nityataivopagatā bhavati| tathā
hi- yadyayaṃ saṃvatsarasthitidharmmā svahetubhirjanitastadā saṃvatsaraparisamāptau yo'syādāvudayakāle
saṃvatsarasthitidharmmā svabhāvo yato'yaṃ saṃvatsaraṃ sthitaḥ sa eva tadante'pi|
tato'paraṃ saṃvatsaramavatiṣṭheta| tadante'pi prathamotpannasaṃvatsarasthitidharmmasvabhāvāparityāgādaparāparasaṃvatsarasthitiprasaṅgāt
kālāntarasthitidharmmatopagame'pi nityataivopagatā
bhavatīti nityavikalpo durnnivāraḥ| vināśahetusannidhau svayaṃ nivarttata iti
copagamādanityavikalpo naśvarātmatāvikalpaḥ| tathā hi- vināśahetvabhimatasannidhau svayaṃ
vinaśyato yo'sya svabhāvaḥ sa eva bhāvasyaikarūpatvādutpannamātrasyeti tadaiva vināśaprasaṅgāt
kathamasya kālantarasthitidharmmatā sambhavati ?| evaṃ vikalpe kṛte pāścātyavikalpopagame
kālāntarasthitirevāsya truṭyatīti nityavikalpa evānenopagantavyaḥ| tatra vināśahetusannidhau
svayaṃ nāśopagame prāṅnityo bhūtvā paścādanityo vinaśvarasvabhāvo bhavatīti brūte|
“evaṃ ca brūvāṇo bhāvadvayaṃ cāha”| vakṣyamāṇāpekṣaścakāraḥ| kīdṛśaṃ bhāvadvayam ?| nityānityau
svabhāvau bhedau yasya tathā| yo'sau nityaḥ svabhāvaḥ prāktanaḥ tasya nityābhimatasya
svayaṃ paścānnāśaṃ brūvāṇaḥ sarvvadā pratikṣaṇameva nāśaṃ prāha| anyathā pūrvvoktena nyāyena
paścādapi nāśāsambhavāt| atha pratikṣaṇamasya nāśo na bhavati tadā paścādapi tadayogāt
sarvvadaivānāśaṃ prāheti kṛtvā pūrvvasminnityābhimate svabhāve vināśaheturasamartho'kiñcitkara
eva|nanu ca vināśahetornaiva sāmarthyamupagataṃ parena virodhisannidhimapekṣya svayaṃ
nāśopagamāt| na| ata eva tannibandhanatvaprasaṅgāt nāśasya| anyathā hyakiñcitkaraḥ kimityasāvapekṣyate
?, hetubhāvasyāpekṣālakṣaṇatvāt| svahetava evātrāparādhyanti yadakiñcitkare'pi
tatrāpekṣāyāṃ niyuñjata iti cet| kaḥ punarayamasthānābhiniveśaḥ teṣāṃ yat tatra tathā
niyuñjate| tasmādupakāryapekṣāyāmeva hetavo niyuñjānāḥ śobhante| anyathā te'pi kāryātmāno
naiva tanniyogamādriyeran| kathaṃ cākiñcitkaro virodhī nāma ?| na hyasyāvirodhitvābhimatādviśeṣaḥ
kaściditi yatkiñcidetat|yadapyuktaṃ ‘yathā'nyeṣāṃ kṣaṇikavādināmakiñcitkaramapi
mugdarādikamapekṣya ghaṭādipravāho nivarttate tathā'smākamapi kālāntarasthāyī bhāvaḥ’ iti
tadapi parasamayānabhijñatayocyate| yato nāsmākaṃ pravāho nāma kṣaṇavyatirikto'sti yo'kiñcitkaramugdarādisannidhau
nivartteta| kṣaṇā eva hi kevalaṃ santi| te ca svanivṛttau na mugdarādikamapekṣante,
svarasata eva nirodhāt| yā tu teṣāṃ kapālādivṛttilakṣaṇā paryudāsavṛttyā
nivṛttiḥ yasyāṃ satyāmekatvābhiniveśino lokasya sadṛśāparabhāvarūpasya vibhramanimittasyāpagamāt
‘nivṛttā ghaṭādayaḥ’ iti vyavahāraḥ, tatrākiñcitkaratvaṃ mugdarādīnāṃ naivāsti, tabhdāva
eva teṣāṃ bhāvāt| vegavanmugdarādisahakāriṇo ghaṭakṣaṇāt parasparopasarppaṇādyāśrayāt
pratyayaviśeṣāt sañjātātiśayāt kapāladerbhavanadharmmatvāt tasya ca tajjannasvabhāvatvāditi|svabhāvadvayopagamaprasaṅgāditi
parijihīrṣayā para āha- “na prāg” ityādi| kuta etat
?| “ekasvabhāvatvāt”| sarvvadaikasvabhāvasya sarvvadā nityataiva na paścādanityasvabhāvatāsambhava
iti|siddhāntavādyāha- “sa tarhi bhāvaḥ” sarvvadā nityasvabhāvaḥ svabhāvena “nāśamanāviśan”
apratipadyamānaḥ kathaṃ naiva naṣṭo(kathaṃ naṣṭo) nāma ?| kutaḥ ? “tatsvabhāvavināśayoḥ”
nityasvabhāvatāyā, vināśasya cānityarūpatāyāśca “aparaspararūpatvāt” parasparaparihārarūpatvāt|
upasaṃharannāha- “yata evaṃ” sthitidharmmaṇāṃ vināśo naiva yujyate tasmāt sati
asya vināśe yadyavaśyambhāvī kṛtakarūpasya sato vināśa iṣyate paraistadā “vināśasvabhāvena”-
vinaśyati nāvatiṣṭhata iti vināśaḥ| karttari bahulavacanād ghañ| sa svabhāvo yasya
tena vināśasvabhāvenāsthitidharmmaṇā| “tena” kṛtakarūpeṇa satā vastunā svahetubhyo “bhavitavyam”
anyathā'vaśyambhāvitayopagatasya kṛtakātmanāṃ satāṃ vināśasyaivāyogāt|bhavatvevam iti
cet| āha- “tathāpi” svayaṃ vināśasvabhāvatve'pi na kevalamavinaśvarasvabhāvatve svabhāvānyathātvāsambhavād
vyartho vināśaheturiti prathamavikalpopanyāsa evoktam na punarucyate|
yata evaṃ “tena” ityādi sugamam|tadevaṃ vināśaṃ pratyanapekṣāmasāmarthya-vaiyarthyābhyāṃ taddhetvayogena
kṛtakalakṣaṇasya sattvasya pūrvvācāryadarśitāṃ pratipādya yathā'sau viparyaye
bādhakapramāṇatāmanubhavati tada darśayannāha- “tasmād vināśa” ityādi| prayogastvevam-
ye yabhdāvaṃ pratyanapekṣāste tabhdāvaniyatāḥ| tadyathā-antyā kāraṇasāmagrī svakāryotpādane|
anapekṣaśca kṛtakarūpaḥ san bhāvo vināśe'vaśyambhāvivināśatayopagataḥ parairiti svabhāvahetuprasaṅgaprayogo
viparyaye bādhakaṃ pramāṇaṃ pūrvvācāryapradarśitam| “tataḥ” tabhdāvaniyatatve,
nāśasyākādācitkatvādudayānantaraṃ nāśa iti “yaḥ san” kṛtakalakṣaṇo bhāvaḥ “sa vināśī”
vinaśvarasvabhāvo naśvaratāyāḥ sādhyadharmmasya nivṛttau ca kṛtakalakṣaṇasattvanivṛttiriti
kṛtvā kṛtakalakṣaṇasya sattvasya kṣaṇikatāyāmanvayavyatirekasiddhiḥ sampadyate anapekṣayā'nukrāntasattvakṣaṇikatvayostādātmyasiddheḥ
tannibandhanayoranvayavyatirekayorapi niścayāt|tadevaṃ
pūrvvācāryān prati akṛtakasya sato'bhāvāt “sadakāraṇavannityam” iti nityalakṣaṇavirahādeva
na tannityatvam| yattu sad utpattimat tad uktena nyāyenāvaśyaṃnāśitayopagataṃ
paraiḥ kālāntarasthāyi na bhavatīti prati pāditam|[44. sāmānyena sattvakṣaṇikatvayostādātmyavyāptipradarśanam|]yadā
tu yat sat tat kṣaṇikameveti sāmānyenocyate kṛtakākṛtakalakṣaṇaṃ
sato bhedamanapekṣya prauḍhavāditayā kṛtakasyāpi cāvaśyambhāvī vināśa iti paropagamo
nāpekṣyate, tadā vināśaṃ pratyanapekṣatvameva sarvvasya na sidhyati| yeṣāṃ hi vināśo bhavaṃ(van)
dṛṣṭo ghaṭādīnāṃ teṣāmeva taddhaitvayogat tatrānapekṣā yujyate| ye tu deśādivyavahitāḥ
parvvatādayo vā vinaśāmāviśanto na dṛṣṭāḥ teṣāmavaśyaṃ vināśitvopagamanibandhanābhāvādantye'pyayaṃ
vināśaṃ pratyanapekṣa eva vinaśyanna'viśeṣādādāvapi tabhdāvaniyata iti vaktumaśakyatvāt
tatsvabhāvasāpekṣatvāt| vināśaṃ pratyanapekṣatvāsiddherakṛtakānāṃ cākāśādīnāṃ vināśisvabhāvasāpekṣāṇāmityanapekṣayā
sato naśvarasvabhāvatā'siddheḥ anvayavyatirekayostannibandhanayorayogamutpaśyannarthakriyāvirodhalakṣaṇameva
tadā bādhakaṃ pramāṇaṃ tādātmyaprasādhakamabhidhānīyamiti
manyamānaḥ pūrvvapakṣamutthāpayannāha- “svabhāvato” naśvaratve'pyuktena
nyāyena paridṛśyamānavināśānāṃ ghaṭādīnāṃ “kaścid” deśādivyavahitaḥ parvvatādirvvā'nupalabdhavināśaḥ
kṛtako'pi sadrūpa ākāśādirvvā'kṛtakaḥ sanna “'tatsvabhāvo'pi” avināśisvabhāvo'pi
syāt| apiśabdaḥ sambhāvanāyām| tasya vināśisvabhāvasaṃsādhakapramāṇābhāvādāśaṅkayata
etat| tataśca vināśisvabhāvasāpekṣatvāt tadanapekṣatvamasiddhamiti tadvaśāt sādhyasya kṣaṇikatvasya
sattvasvabhāvatvāsiddheḥ tannibandhanā nānvayavyatirekasiddhiriti| kiṃ punaratrāśaṅkānimittaṃ
yena kaścidatatsvabhāvo'pyāśaṅkayata ityāha- “na hi sarvvaḥ sarvvasya svabhāvaḥ”
iti| vicitrasvabhāvā hi bhāvā dṛśyante- kecit sapratighāḥ kecidapratighāḥ, tathā nīlānīlādisvabhāvāḥ,
tathā kecidvināśinaḥ anye tvavināśisvabhāvāḥ śaṅkayanta iti pūrvvapakṣāśaṅkā|na-‘kaścidatatsvabhāvo'pi
syāt’- iti āśaṅkanīyam, tathābhāve hyakṣaṇikatvaṃ tasya syāt|
tasmiṃśca satyavastutvaprasaṅgāt kuto'tatsvabhāvatāśaṅkā ?| kathaṃ punarakṣaṇikatve'vastutvaprasaṅgaḥ
?| yataḥ sattvasya kṣaṇikatvasvabhāvatayā'nvayavyatirekasiddhirityata āha-“śaktirhi”
ityādi|[45. arthakriyākāritvameva sattvaṃ, tacca kṣaṇikānāmeveti|]evaṃ manyate-
iha tāvadidameva vicāraṇīyam kiṃlakṣaṇametad bhāvānāṃ sattvaṃ yuktamiti| tatra na sattāyogalakṣaṇamavyāpteḥ,
sāmānyadiṣvabhāvāt| vandhyāsutādiṣvapi bhāvād ativyāptervā| vandhyāsutādīnāmasattvāt
kathaṃ sattāyogaḥ ? iti cet| na| itaretarāśrayāt| yatasteṣāmasattvaṃ sattāyogavirahādeva
tadvirahaścāsattvāditi| yadi ca satāmeva sattāyogaḥ evaṃ tarhyanyat sattvalakṣaṇamabhidhānīyam
sattāyogasya ca vaiyarthyam, tat eva vastunaḥ sattvāt| sarvvārthakriyāsāmarthyavirahāt
sattāyogābhāvasteṣāmiti cet| evaṃ sati yadevārthakriyasāmarthyayuktaṃ tasyaiva
sattāyoga ityarthakriyāsāmarthyameva bhāvalakṣaṇamāyātamityapārthakaḥ| sattāyogaḥ| “itthaṃ
ca” evam| anyathā sāmānyādīnāṃ kathaṃ svarūpaṃ sattvaṃ syāt ?| arthakriyāsāmarthyaṃ
tu sarvveṣāmastīti tadeva bhāvalakṣaṇam|“utpādavyavyaghnauvyayuktaṃ sat” ityetadapyayuktam,
dhrauvyeṇotpādavyayayorvvirodhāt ekasmiṃ(smin) dharmmiṇyayogāt| kathañcidutpādavyayau kathañcit
dhrauvyamiti cet| yathotpādavyayau na tathā dhrauvyam, yathā ca dhrauvyaṃ na tathotpādavyayāviti
naikaṃ vastu yathoktalakṣaṇaṃ syāt| tato'nyasya bhāvalakṣaṇasyāyogāt śakteścāntaśaḥ
svajñānajanane'pyupagamāt paraiḥ, anyathā ṣaṭpadārthādivyavasthānāyogāt saiva bhāvalakṣaṇam,
sarvvaśaktivirahaḥ punarabhāvalakṣaṇam|sarvvagrahaṇaṃ ca sarvvasya vastuno vastvantaraśaktiviraharūpatvādabhāvatānirāsārtham|
yasya tu na kvacicchaktiḥ sa evaikāntenābhāva
ucyate|śaktilakṣaṇameva sattvamakṣaṇike syāt tataḥ kṣaṇikātmatā sattvasya na sidhyatīti
kuto'nvayavyatirekau ? iti cet, āha- “na caivākṣaṇikasya” kvacit kārye'ntaśo jñānalakṣaṇe'pi
śaktirasti tat kutastasya tallakṣaṇaṃ sattvamatītāderiva bhaviṣyati ?, yataḥ sattvasya
kṣaṇikātmatā na sidhyet|nanu ca śakteratīndriyatvāt kāraṇānāṃ kāryarambhaniyamābhāvācca
kathaṃ tadviraho'kṣaṇikasya bhavet yato'sya sarvvaśaktivirahalakṣaṇenāsattvena virodhinā
nirākriyamāṇaṃ sattvaṃ kṣaṇikātmatāmevānubhavet yato'nvayavyatirekau syātāmityata āha- “kramayaugapadyābhyām”
ityādi| naiva pratyakṣataḥ kāryavirahādvā sarvvaśaktiviraho'kṣaṇikatve
ucyate, kintu tavdyāpakavirahāt| tathā hi- kramayaugapadyābhyāṃ kāryakriyā vyāptā prakārāntarābhāvāt|
tataḥ kāryakriyāśaktivyāpakayostayorakṣaṇikatve virodhāt nirvṛttestavdyāptāyāḥ
kāryakriyāśakterapi nivṛttiriti sarvvaśaktivirahalakṣaṇamasattvamakṣaṇikatve vyāpakānupalabdhirākarṣati,
viruddhayorekatrāyogāt| tato nivṛttaṃ sattvaṃ kṣaṇikeṣvevāvatiṣṭhamānaṃ tadātmatāmanubhavatīti-
‘yat sat tat kṣaṇikameva’ ityanvayavyatirekarūpāyā vyāpteḥ siddhirniścayo
bhavati|nanu ca prakārāntarābhāvāt kāryamaṅkurādikaṃ bījādinā kramayaugapadyābhyāmeva
kriyata ityucyate sa eva tu prakārāntaravirahaḥ kāryātmanaḥ kutaḥ siddhaḥ ?| prakārāntarasyopalabdhilakṣaṇaprāptatve
kathamatyantāsambhavaḥ ?| kevalaṃ deśādiniṣedhamātrameva syāt|
anupalabdhilakṣaṇaprāptatvenā'sattāniścayo viprakarṣiṇāmiti kutastadabhāvasiddhiḥ ?| tataḥ
prakarāntareṇārthakriyāsambhavāt kramayaugapadyanivṛttāvapi nārthakriyāsāmartthyanivṛttiriti
kuto'kṣaṇikatve sati sarvvasāmarthyavirahalakṣaṇamasattvam ?, yataḥ sattvasya kṣanikātmatayā'nvayavyatirekau
syātām ?| na| ubhayathā'pyadoṣāt| tathā hi-kramo nāma paripāṭiḥ
kāryāntarāsāhityaṃ kaivalyamaṅkurādeḥ, yaugapadyamapi tasyāparairbbījādikāryaiḥ sāhityaṃ|
prakārāntaraṃ cāṅkurādeḥ tadubhayāvasthāvirahe'pyanyathābhavanam| tasya cāṅkurādisvabhāvasyānyasahitasya
kevalasya vā'bhāve pratyakṣabodhagamyamāne satyupalabdhilakṣaṇaprāpta eva svabhāvaḥ
kramayaugapadyabhāvabahirbhūto nopalabhyate| vastunaḥ upalabhyasyānyasāhitye kaivalye
cāpanīte tadviviktadeśādipratibhāsinaḥ pratyakṣasyodayāt svabhāvānupalambhata evābhāvaniścayādilakṣaṇavyavahāravṛtteḥ|
tasya cāṅkurādibhāvasyāvasthādvayabahirbhāvaniṣedhe kayościddeśakālayoḥ
deśāntarādau krameṇāṅkurādibhāvavatīratarasmin vā bhāve'pi na kācit kṣatiḥ|
tataḥ pratyakṣata eva prakārāntarābhāvasiddheḥ kathaṃ kramayaugapadyābhyāmarthakriyāśaktiravyāptā
syāt ?| śāstrakārastu yathā pratyakṣata eva prakārāntarābhāvasiddhiḥ tathā svayam
“etena kramākramādayo'pī”ti atidiśan vakṣyati|anupalabdhilakṣaṇaprāptatve'pi prakārāntarasya
kramayaugapadyayoranyo'nyavya vacchedarūpatvādevāśrayasi (devābhāvasi)ddhi tathāhi-anyonyavyavacchedarūpāṇāmekaniṣedhenāparavidhānāt
tasyā'pratiṣedhe vidhipratiṣedhayorvvirodhādubhayapratiṣedhātmanaḥ
prakārāntarasya kutaḥ sambhavaḥ ?| atra prayogaḥ- yatra yatprakāravyavacchedena
yaditaraprakāravyavasthānaṃ na tatra prakārāntarasambhavaḥ, tadyathānīlaprakāravyavacchedenānīlaprakārāntaravyavasthāyāṃ
pīte| asti ca kramayaugapadyayoranyataraprakāravyavacchedena
taditaraprakāravyavasthānaṃ vyavacchidyamānaprakārāviṣayīkṛte sarvvatra kāryakāraṇarūpe
vastunīti viruddhopalabdhiḥ vyavacchidyamānaprakāretaravyavasthānaṃ ca, prakārāntarasambhavaśca
tato bahirbhāvalakṣaṇa ityanayostattvā'nyatvarūpayoranyonyaparihārasthitalakṣaṇatvāt|
na cātrāpi bādhakāntarāśaṅkayā'navasthānamāśaṅkanīyam, pūrvaprasiddhasya
virodhasya smaraṇamātratvāt| viruddhopalabdhiṣu bahirddharmmiṇi hetoḥ sabhdāvamupadarśya virodhasādhanameva
bādhakam, taccehāsti| tato viruddhayorekatrāsambhāvāt pratiyogyabhāvaniścayaḥ
śītoṣṇasparśayoriva bhāvābhāvayoriva veti kuto'navasthā ?|tatra na krameṇākṣaṇikaḥ kāryāṇi
karotyaviśeṣādakārakāvasthāyāmiva| sahakāryapekṣā ca dvividhasyāpi sahakāritvasyāyogādanupanyasanīyā|
sarvveṣāṃ caikakriyākāla eva kriyāprasakteḥ, tatkārakasya svabhāvasya tadaiva
bhāvāt| nāpi yugapat, pratyakṣādivirodhāt, punastatkriyāprasaṅgācca| kṛtatvānneti cet,
na, sāmarthyānapāyāt| anyathā prāgapyakārakarūpaviśeṣādakriyā syāt| kṛtasya karttumaśakyatvāditi
cet| śaktāśaktatayā tarhyekatraiva kārye bhedaprasaṅga śālikodravabījāderiva| nityaśca
yadā yugapat karoti tataḥ prāgapi bhāvāt tadaiva tatkriyāprasaṅgaḥ punastato'pi pūrvvataram
ityevaṃ na kadācidyugapat kriyā syāt| pṛrvvottarakālayoścaikadā yugapatkāriṇo'nyadā
sarvvārthakriyāsāmarthyavirahalakṣaṇamasattvaṃ syāditi kathaṃ na kṣaṇikatā ?| kriyopagame
vā kramapakṣa eva| tatra cokto doṣaḥ| evamakṣaṇikatve sati cakṣurādyāyatanānāmasattvaprasaṅgāt
kṣaṇikatāyāmeva sattvamiti yat sat tat kṣaṇikameveti sato naśvarātmatāsiddheḥ anvayavyatirekarūpavyāptisiddhiriti||

